Astrié retreu la falta d’inversió i manca de resultats en habitatge

González respon que cal “coherència” i “optimitzar” els diners amb preus a l’alça

Tot i que l’ordre del dia era curt i aparentment plàcid, la sessió del Consell de Comú d’Andorra la Vella d'avui ha acabat amb to més aviat agre entre majoria i oposició. Després que el conseller Joaquim Miró desgranés la liquidació del pressupost corresponent al segon trimestre de l’any, el conseller de la minoria, David Astrié, ha retret a l’equip de govern la manca d’inversions malgrat disposar de partides sense executar i la falta de resultats en habitatge públic.
“Ja vam dir que s’havia de prémer l’accelerador en inversió pública, perquè arribarem a la tardor i no tindran temps suficient per comprometre les partides, i així no es poden reconduir i les quantitats assignades es perden”, ha denunciat Astrié. “Ara estem –ha afegit– en un percentatge molt pobre liquidat i això demostra falta de treball i licitacions, mentre els darrers vuit anys s’ha vist que s’ha invertit bastant a la parròquia, i això genera riquesa, moviment i activitat comercial”.
Sobre habitatge, el cap de l’oposició demòcrata ha lamentat que “han passat deu mesos i encara no hi ha cap pis comunal a preu assequible, i això que la campanya la van centrar en aquest tema; és preocupant, anem tard i la majoria hauria d’afanyar-se”, va dir. Així, ha lamentat que “si no tenen experiència i no es deixen ni ajudar ni aconsellar, per què servim les oposicions?”.
El cònsol major, Sergi González, ha contestat que “titllar-nos d’inexperts són unes paraules que no toquen, ja que si parlem d’habitatge ells no han fet res en els darrers vuit anys, i en canvi nosaltres hem creat una conselleria, el pla Reviu i l’edifici del Cedre”. Sobre si es perdran diners, “hem de tranquil·litzar la ciutadania, ja que no se’n perdran, sinó que es reconduiran”.
Pel que fa a la falta d’inversions, el cònsol major de la capital ha apuntat dos conceptes: coherència i optimització, ja que el context del sector de la construcció és a l’alça en preus i saturació en els projectes. “Ara s’estan pagant el doble o el triple dels preus habituals, així que toca aturar-nos, ja que si el sector privat tira, el públic hem de frenar una mica”, ha assegurat.
Mentre que en el cas dels pisos del Cedre s’està esperant concretar el conveni amb el Govern, en el programa Reviu actualment hi ha una vintena de propietaris amb pisos buits interessats, ara ja es poden fer les sol·licituds a la web i es començarà la campanya de comunicació. “El Reviu està funcionant, fins i tot hem contactat amb dos propietaris amb edificis sencers”, ha precisat.
Quant als números del Comú, en inversions s’han liquidat 5,2 milions d’euros a 30 de juny (39%) i s’han compromès 7,1 milions, amb un 53,5% de previsió pressupostària. L’endeutament és de 15,8 milions (31%), mentre que el superàvit és de 8,3 milions. Els ingressos arriben al 56% i les despeses al 42%.
El B1 de català, la llei del cos i un edicte que queda desertUn dels punts en disputa entre majoria i oposició al Consell de Comú ha estat el concurs que ha quedat desert per contractar dues places de caporal i sotsoficial del servei de circulació, que ha estat declarat nul perquè no s’incloïa com a requisit el B1 de català, tal com marca la llei del cos, sinó que s’enviava els aspirants a superar una prova en una acadèmia oficial. No es va consultar el gabinet jurídic i per això el cònsol major va assegurar que a partir d’ara qualsevol edicte passarà per la supervisió d’aquest gabinet.