La branca general de la CASS tanca el primer semestre amb un dèficit de 15,7 milions d'euros

Els ingressos per cotitzacions pugen un 8,9% però les despeses ho fan en un 12,5%

La Caixa Andorrana de Seguretat Social (CASS) ha tancat el primer semestre de l’any amb un dèficit de 15,7 milions d’euros a la branca general després d’haver obtingut un 8,9% més d’ingressos en concepte de cotitzacions i comptes propis que el mateix període de l’any passat però també registrar un augment del 12,5% de les despeses de prestacions.
Així, segons els estats financers i la liquidació de comptes del segon trimestre aprovada ahir pel consell d’administració de la parapública, la CASS ha ingressat 86,8 milions d’euros per les cotitzacions d’assalariats i autònoms als quals cal sumar els 9,1 milions ingressats per cotitzacions de prestacions econòmiques, és a dir, un total de 95,9 milions d’euros. En canvi, fins al juny, les despeses s’han elevat fins als 111,6 milions d’euros, dels quals 73,6 corresponen a prestacions sanitàries, un 12,4% més que el segon semestre del 2023, i 38 a prestacions econòmiques (baixes, pensions d’invalidesa i pensions d’orfenesa), un 13% més respecte al juny de l’any passat.
En el cas de la branca de jubilació, la parapública ha ingressat fins a 106 milions, un 8,6% més que l’any passat, dels quals 99,7 corresponen a les cotitzacions d’assalariats i treballadors per compte propi, 2,7 a les cotitzacions de les prestacions econòmiques i els 3,6 milions restants a les transferències del Govern per finançar les prestacions no contributives. Quant a les despeses, han estat de 80,4 milions en pensions contributives, un 11,4% més respecte al primer semestre de l’any passat, i de 3,6 en les no contributives, el mateix import que van suposar aquestes prestacions el primer semestre de l’any passat. Tot plegat fa que la branca de jubilació hagi tancat els primers sis mesos de l’any amb un superàvit de 22 milions d’euros.
Pel que fa als beneficiaris del sistema, en el primer semestre de l’any el nombre d’assalariats augmenta un 2,6% i se situa a 30 de juny en 45.400 persones, un 4,1% més de les registrades el juny del 2023. També s’incrementen el nombre de cotitzants per compte propi, 8.626 al juny, un 3,5% més dels que hi havia el mateix mes de l’any passat, mentre que el nombre d’assegurats indirectes es va situar en 18.281 persones.
Quant al nombre de pensionistes a càrrec de la branca general, disminueix un 3,7% respecte de l’any passat, amb 2.572 pensionistes al juny, 2.245 d’invalidesa, 326 d’orfenesa i un de reversió d’ascendents. A la branca jubilació, l’augment del nombre de pensionistes és del 3,9%, amb 17.021 al juny, 15.299 de jubilació i 3.526 pensionistes de viduïtat de les quals 77 de temporals. La taxa de dependència al juny era de 3,04 assegurats actius per cada pensionista de la branca jubilació, una xifra que es manté estable des del juny del 2023.
D’altra banda, en la reunió del consell d’administració es va acordar l’adjudicació de la gestió del suport tècnic i logístic als prestadors sanitaris a Solucions SA, a la vegada que es va licitar la contractació d’una empresa per als serveis de monitoratge i del manteniment correctiu i evolutiu, amb el suport funcional i tècnic, de l’entorn SAP.
També es va acordar la convocatòria d’un concurs internacional per al subministrament de llicenciaments de programaris i serveis d’instal·lació.