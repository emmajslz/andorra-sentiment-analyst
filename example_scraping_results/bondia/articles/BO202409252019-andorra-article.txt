Els centres de dia estan a un 90% de capacitat i sense llista d’espera

La nova oferta de la Massana disposarà d’una vintenta de places i cinc treballadors fixos

Les places destinades a la gent gran en els centres de dia continuen augmentant, tot i que en aquests moments no hi ha llista d’espera en els tres equipaments existents a Andorra la Vella, Escaldes-Engordany i Sant Julià de Lòria. En concret, s’estan atenent fins a 88 persones, amb una ocupació del 90%. A banda d’aquests tres centres, està previst que la primera vinent se n’obri un quart, a l’edifici dels Arcs de la Massana, segons va decidir el Consell de Comú la setmana passada i s'ha concretat avui amb la signatura del conveni entre el consistori i la Creu Roja, a càrrec de la cònsol major, Eva Sansa, i el president i el director de l’entitat, Josep Pol i Jordi Fernández.
Les obres del Centre de dia de les Valls del Nord ja han començat a la segona planta de l’edifici dels Arcs, just a sobre del centre de salut. Es preveu que estiguin enllestides a la primavera vinent, tot i que els responsables no van voler precisar un calendari. “Els treballs van pel bon camí, tot i que és aviat per aventurar una data. Les dependències ja estan bastant bé i ara les adeqüem”, ha explicat el director dels centres de dia de la Creu Roja, Jorge Pérez.
L’equipament oferirà entre 18 i 21 places i el nombre final de professionals no es decidirà fins que es coneguin els usuaris definitius. De tota manera, està previst que siguin entre quatre o cinc fixos i d’altres eventuals. Entre els fixos hi hauria infermeria, fisioterapeutes, teràpia ocupacional, treball social i tècnics en cures auxiliars d’infermeria, mentre que en el cas dels eventuals, la podologia. El centre massanenc està dividit en cinc zones: menjador i espai polivalent, gimnàs, descans, cuina (se servirà un càtering) i sala d’infermeria. El perfil de l’usuari és una persona gran major de 65 anys en situació de dependència o fragilitat que requereix atenció diürna. Amb fins a cinc graus de dependència, la decisió sobre l’admissió dels usuaris la pren la Comissió Nacional de Valoració (Conava).
La durada del conveni signat avui és de deu anys, tot i que és prorrogable mentre ho decideixin les dues parts. En aquests moments, no està previst fer un nou centre de dia a la Vall d’Orient, ja que està en fase d’estudi un equipament privat a Encamp.
Concurs desertD’altra banda, l’òrgan de contractació del Comú de la Massana ha declarat desert el concurs de neteja dels edificis comunals, fent ús de la seva facultat per anul·lar el procediment quan es produeixen errors que afecten el contingut, per tal de garantir la igualtat d’oportunitats dels licitadors i la transparència del procés.
El Punt 400 celebra 14 anysEl centre jove de la Massana, el Punt 400, ha celebrat el catorzè aniversari del seu naixement amb una festa adreçada al jovent a partir dels dotze anys. La temàtica escollida va ser el Far West i per això s'ha muntat un toro mecànic al vestíbul de La Closeta que ha tingut un gran èxit. També s'ha organitzat un escape room amb proves d’habilitat i enginy ben divertides. La festa s'ha tancat amb un sopar de convivència a base d’hamburgueses i frànkfurts.