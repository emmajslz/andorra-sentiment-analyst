El PS inclou el càncer, l’hepatitis C i el VIH al text de l’oblit sanitari

La formació lamenta que des de l’Executiu no s’hagi entrat a tràmit la llei abans

Amb l’objectiu de garantir que les persones supervivents i rehabilitades de malalties com el càncer, el VIH/SIDA i l’hepatitis C no puguin ser discriminades a l’hora de contractar assegurances, accedir a hipoteques i rebre préstecs bancaris, el grup parlamentari socialdemòcrata ha entrat a tràmit parlamentari la proposició de llei per fer efectiu el dret a l’oblit sanitari, un text que dona compliment al compromís que la formació va assolir amb l’Associació Andorrana contra el Càncer.
Així ho han explicat avui la presidenta del grup, Judith Casal, i la consellera general socialdemòcrata, Susanna Vela, que han revelat que el Govern havia assumit el mateix compromís amb Assandca i que per aquest motiu “vam voler fer el text plegats” i a principis d’abril es van reunir amb els tècnics del ministeri de Salut que hi treballaven. Amb tot, des de la formació socialdemòcrata es “va advertir” l’Executiu que si el tema “no es desencallava”, a l’inici del proper període de sessions es prendria la iniciativa, com així ha estat finalment.
Tot i això, les parlamentàries socialdemòcrates s'han mostrat confiades que en tractar-se d’un text “senzill”, de només tres articles, “sense massa complicació” i que “no requereix tanta anàlisi política”, es pugui acceptar la seva tramitació parlamentària i aportar-hi les esmenes que es consideri “per millorar-lo” i fins i tot per afegir-hi “més patologies”. De fet, la idea inicial dels socialdemòcrates era fer un text per garantir l’oblit oncològic i que precisament, després de les converses amb el ministeri, es va “ampliar també per al VIH i l’hepatitis C” i es va passar a “oblit sanitari”.
El text dels socialdemòcrates, que va en la línia d’iniciatives similars adoptades als països de l’entorn seguint la resolució del Parlament Europeu del 2022 sobre el “dret a l’oblit oncològic”, planteja la modificació de la Llei d’ordenació i supervisió d’assegurances i reassegurances del Principat d’Andorra i de la Llei de competència efectiva i protecció del consumidor.
Així, en l’article 1 s’estipula que no es pot discriminar les persones que pateixen o han patit aquestes malalties, així com que tampoc es pot denegar l’accés a la contractació una vegada han transcorregut cinc anys de la finalització del tractament sense recaiguda posterior. 
El text també exposa l’anul·lació de les clàusules, estipulacions, condicions i pactes que excloguin una de les parts per haver patit VIH/SIDA, càncer o hepatitis C i no es podrà sol·licitar informació oncològica una vegada hagin passat cinc anys des de la finalització del tractament sense recaiguda posterior.
A més, i atenent una de les demandes de les associacions de salut mental, la proposició inclou una disposició addicional on s’insta el Govern “a fer un estudi sobre l’oblit sanitari referent als trastorns mentals” en un termini de vuit mesos des de l’entrada en vigor d’aquesta llei.
El Govern té un text “molt avançat” però ho “analitzarà”
El ministeri de Salut té un text sobre l’oblit sanitari “en fase molt avançada” i gairebé a punt per presentar “els propers mesos”, però malgrat això “analitzarem la proposició” de llei presentada pel grup parlamentari socialdemòcrata. Així ho ha assegurat la titular de la cartera, Helena Mas, que ha lamentat que a vegades “potser dupliquem esforços”.
La ministra, que ha evitat pronunciar-se sobre el text socialdemòcrata perquè encara no havia tingut l’ocasió de veure’l, ha admès que “els tempos del Govern i l’Administració a vegades són feixucs” i ha detallat que per fer la seva proposta, al marge d’Assandca, l’Executiu “ha parlat amb les associacions d’asseguradores”.
Sobre una hipotètica extensió del dret a l’oblit a l’entorn de la salut mental, Mas ha advertit que és difícil, “tot i que hi ha debat”, ja que “no hi ha cap país que ho inclogui en aquestes lleis”.