Primera trobada d'Espot amb el primer ministre de Portugal

El cap de Govern també es reuneix amb el màxim mandatari de Kosovo

El cap de Govern, Xavier Espot, s’ha reunit aquest dijous amb el primer ministre de Portugal, Luís Montenegro, a la seu de les Nacions Unides a Nova York, en el marc de la setmana de treball de la 79a Assemblea General de les Nacions Unides. Es tracta de la primera trobada que mantenen els dos mandataris, durant la qual han parlat de l’arrelament de la nombrosa comunitat portuguesa resident a Andorra i la participació activa a la vida social i cultural del país.
Tots dos s’han felicitat, en aquest sentit, pel retorn del consolat general de Portugal a Andorra, un servei que reforçarà encara més els vincles entre els dos Estats facilitant els tràmits consulars i millorant la vida quotidiana de la comunitat lusitana establerta al Principat. La setmana passada, de fet, el Govern va aprovar l’exequàtur del nou cònsol general, Duarte Nuno Gonçalves Jorge Pinto. Espot ha agraït la visita del ministre d’Afers Exteriors a Andorra amb motiu de la inauguració d’aquest consolat.
Xavier Espot i Luís Montenegro s’han trobat per abordar i reforçar els diferents àmbits de cooperació i han tingut ocasió de comentar l’actualitat política, econòmica i social dels dos països. Espot, que ha celebrat amb el primer ministre de Portugal la commemoració, el proper desembre, dels 30 anys de l'establiment de les relacions diplomàtiques entre Andorra i Portugal, ha traslladat el suport i la solidaritat d’Andorra a Portugal pels incendis que estan assolant el país.
El primer ministre portuguès ha mostrat interès pel procés d’acostament d’Andorra a la Unió Europea i pel calendari previst fins a la celebració de la consulta ciutadana. El mandatari ha expressat l’oportunitat que representa per Andorra l’Acord d’associació en el desenvolupament econòmic i social de les pròximes dècades. El cap de Govern ha agraït el suport de Portugal en aquest procés clau per al futur d’Andorra.
Els dos mandataris s’han emplaçat a trobar-se a la XXIX Cimera Iberoamericana de caps d’Estat i de Govern que se celebrarà a la ciutat de Cuenca a l’Equador, el pròxim mes de novembre. Espot a felicitat Montenegro pel nomenament, avui, del secretari general adjunt de la SEGIB, el portuguès José Frederico Viola de Drumond Ludovice.
Aquest dijous el cap de Govern també ha mantingut altres reunions al més alt nivell. Xavier Espot s’ha trobat amb el primer ministre de Kosovo, Albin Kurtin, i la ministra d’Afers Exteriors i de la Diàspora de Kosovo, i segona viceprimera ministra, Donika Gërvalla-Schwarz. Ambdues delegacions han compartit els grans reptes i prioritats dels dos països, així com la cooperació en els àmbits bilateral i multilateral.