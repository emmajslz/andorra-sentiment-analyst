El Govern i Ski Andorra formalitzen la col·laboració en matèria formativa i de prevenció de riscos del personal de les pistes

El Govern contribuïrà amb un màxim de 15.000 euros anuals a la formació

Fomentar la formació i la prevenció de riscos del personal de les pistes d’esquí del país, reforçant la seguretat del sector amb uns treballadors més qualificats en qüestions específiques i oferir, conseqüentment, una millora en la qualitat del servei. Amb aquesta voluntat, el Govern i Ski Andorra han signat un conveni per formalitzar la promoció conjunta existent d’activitats formatives.L’acte ha tingut lloc aquest dijous a l’edifici administratiu de Prat del Rull, i la signatura ha anat a càrrec de la ministra de Presidència, Economia, Treball i Habitatge, Conxita Marsol, i del representant de Ski Andorra, Joan Viladomat.Així doncs, mitjançant el conveni –vigent fins el 31 de desembre del 2029– el Govern es compromet a contribuir econòmicament per a l’execució de les accions formatives amb una aportació màxima anual de 15.000 euros. Per cadascun dels anys, Economia finançarà el 50% de les accions en l’àmbit de la seguretat, fins a un 40% en l’àmbit de la formació i 1/3 part de la factura de l’estudi d’accidentalitat a les pistes.En aquest sentit, a les accions s’hi inclouen qüestions com ara formació de pister socorrista de primer grau; treballs en altura i revisió de material; conductor de telecadira, de telefèric o de màquines trepitjaneu; o electricistes i mecànics de ginys mecànics. També hi ha accions vinculades a les normes i consells d’esquí de muntanya i a la seguretat a les pistes per al personal de les estacions, així com a l’estudi d’accidentalitat a les pistes.