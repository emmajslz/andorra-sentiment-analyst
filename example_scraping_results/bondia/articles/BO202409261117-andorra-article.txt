Tot a punt per a la celebració del Dia mundial del turisme amb nombroses activitats gratuïtes

L'Skål Club oferirà una presentació pública dels atractius turístics del país

L'Skål Club d'Andorra ja ho té tot a punt per a la celebració aquest divendres 27 de setembre del Dia mundial del turisme. Des de l'associació s'han dissenyat tot un seguit d'atractius turístics i culturals gratuïts o a preu reduït que s'allargaran durant tot el cap de setmana. L'elaboració del programa, que es pot consultar al web de l'entitat, ha estat possible gràcies al suport rebut per part dels set comuns, Andorra Turisme, Museus d'Andorra i el ministeri de Turisme.
Pel que fa a les principals activitats, aquest divendres a partir de les 10 hores es podrà gaudir d'una visita guiada gratuïta al Conjunt Històric de les Bons a Encamp. A més, bona part dels Museus d'Andorra (casa Museu d'Areny-Plandolit, Casa Rull de Sispony, la Farga Rossell a la Massana, l'Espai Columba, el Museu Nacional de l'Automòbil, Casa de la Vall) es podran visitar de forma gratuïta. També, al llarg del dia, es podrà visitar gratuïtament la Mina de Ferro de Llorts. A la Massana, al Coll de la Botella, de nit, es podrà gaudir de l'Observació guiada gratuïta del Cel FOSC.
Paral·lelament, divendres a les 17.30 hores, l'Skål Club oferirà una presentació pública dels atractius turístics del país en un acte d'una hora de durada que se celebrarà a l'avinguda Meritxell d'Andorra la Vella, a l'altura del carrer Josep Rossell (entre el Zara i Farmàcia Galeno) i on, a través d'una pantalla gegant, es mostraran imatges d'interès turístic i cultural, i on també hi haurà regals i d'altres sorpreses.
De la mateixa manera, de cara a dissabte Museus d'Andorra oferirà una visita guiada gratuïta a les recuperades pintures de Sant Esteve d'Andorra la vella, a l'espai Columba, en una visita en 2 torns a les 16 i a les 17 hores.
Més enllà dels actes públics i populars, l'Skål Club celebrarà també la tradicional gala d'entrega de guardons on cada any s'atorguen quatre reconeixements a persones i empreses del país i estrangeres que han contribuït en pro del turisme a Andorra en els darrers anys. La gala, que culminarà amb un sopar, es fa també en homenatge a tots els professionals del món del turisme del país. Enguany se celebrarà a l'hotel Roc Blanc d'Escaldes-Engordany i hi assistiran tots els socis de l'Skål Club, institucions i col·laboradors.