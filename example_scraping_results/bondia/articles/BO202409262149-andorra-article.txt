Andorra aposta perquè Àfrica  sigui al Consell de Seguretat

També demana un “replantejament” del dret de vet dels membres permanents

“Àfrica ha de ser al Consell de Seguretat” de l’Organització de les Nacions Unides (ONU), que no s’ha modificat des del final de la Segona Guerra Mundial i representa els seus guanyadors i “no l’equilibri econòmic i social actuals. Brasil, Alemanya, Índia o el Japó no hi són”. I cal un “replantejament” del dret de vet que tenen els membres permanents perquè no sigui il·limitat, ja que genera situacions de bloqueig. Així de contundent s'ha pronunciat el cap de Govern, Xavier Espot, exposant el procés de reflexió encetat al voltant de la necessitat de reformar les instàncies multilaterals.Segons Espot, la situació internacional “és extremadament complicada” i “poc esperançadora”. I des d’Andorra es vol fer “èmfasi en l’aposta pel concert de les nacions” o el multilateralisme per “posar-hi solució”. “Si no apostem pel multilateralisme, perquè totes les nacions estiguin a la taula i les decisions siguin compartides”, serà difícil arribar a la pau en els conflictes vius al món: el d’Ucraïna, el del Pròxim Orient (“cada cop més exacerbat”), el del Sudan i altres.  Així ha demanat continuar “esmerçant esforços perquè la situació millori” a tots els estats i ha apuntat que si no hi ha voluntat, l’ONU “poc hi pot fer”. En aquest punt, el cap de Govern ha assenyalat que hi ha països amb governs en contra de l’Agenda 2030 i els Objectius de Desenvolupament Sostenible i que actuen “de manera autàrquica”, i aquest “és un mal camí si volem posar solució als conflictes internacionals”.Aquestes qüestions formaran part del discurs que el cap de Govern ha d’oferir demà en el Debat General d’aquesta 79a Assemblea General de Nacions Unides que s’està celebrant a Nova York, amb el qual farà una “crida a posar fi als conflictes amb el multilateralisme com a únic mecanisme per assolir la pau”, i també els altres reptes que té plantejats la comunitat internacional. Així ho ha avançat aquesta tarda en una trobada telemàtica amb els mitjans de comunicació del país, en la què ha explicat que també defensarà l’exemplaritat d’Andorra a l’hora de fer front a l’emergència climàtica i que exposarà els esforços i avenços fets en l’àmbit de la transformació digital i la igualtat de gènere, per exemple.L’aposta del Principat pel multilateralisme i les relacions internacionals no es queda en els discursos, tal i com ha recordat Espot, i el viatge a la seu de les Nacions Unides ha servit per establir relacions diplomàtiques amb dos països amb qui Andorra encara no es relacionava oficialment, com són Namíbia i Malàisia. Així mateix, s’han signat alguns convenis bilaterals i s’ha aprofitat per dipositar els instruments de ratificació dels convenis de Viena relatius a la circulació i la senyalització viària, a més de mantenir múltiples trobades bilaterals. Avui també serà el dia de trobar-se amb el secretari general de Nacions Unides, António Guterres.Espot afirma que la despenalització de l’avortament és una “decisió sobirana”El cap de Govern, Xavier Espot, es reuneix demà amb el cardenal secretari d’Estat del Vaticà, Pietro Parolin. Un dels temes que estarà damunt la taula és el de la despenalització de l’avortament, si bé “parlarem una mica de tot”: també del recent nomenament com a bisbe coadjutor de Josep-Lluís Serrano i de la visita de l’arquebisbe Edgar Peña, substitut de la Secretaria d’Estat de la Santa Seu, entre d’altres. I en relació a la interrupció de l’embaràs, Espot ha assegurat que “els temps els fixem nosaltres” i és una “decisió sobirana”, encara que es vulgui un procés compartit amb l’Església. En relació als temps, el cap de Govern ha recordat que l’horitzó que s’han marcat perquè la despenalització de l’avortament sigui efectiva és el d’aquesta legislatura, i per tant cal que l’any que ve es posi “fil a l’agulla” i no només es pugui disposar del text escrit sinó que sigui “relativament consensuat” i que abordi també l’encaix amb tot el que l’ha d’envoltar, com és el Servei d’Atenció Integral a la Dona, entre d’atres.S’ha de recordar que per part del copríncep episcopal s’ha dit que no es pot acceptar la legalització de l’avortament al país i que la de l’interrupció de l’embaràs és una qüestió que s’està negociant ja fa un temps amb els representants de la Santa Seu. En aquest punt, el ministre de Relacions Institucionals, Educació i Ensenyament Superior, Ladislau Baró, sempre recorda que la qüestió de l’avortament s’ha de negociar amb la “màxima discreció” i en una sessió recent del Consell General va assegurar que s’estava avançant al respecte, mentre que “per discreció” no va avançar-ne cap aspecte.Andorra rep suport per l’acord d’associacióAmb les reunions mantingudes amb representants de diferents països europeus “ha quedat clar que donen suport polític al procés d’aproximació a la Unió Europea” seguit per Andorra, dit d’altra manera, a l’acord d’associació. Així ho ha manifestat el cap de Govern, Xavier Espot, en la trobada telemàtica que ha mantingut amb els mitjans de comunicació del país des de Nova York. Espot ha comentat que no s’han rebut novetats per part del Consell de la Unió Europea, que ha d’emetre la seva opinió sobre el text de l’acord, plantejar-hi esmenes si ho considera pertinent i decidir la naturalesa de l’acord, si comunitari o mixt (i per tant requeriria de l’aprovació per part dels parlaments nacionals dels 27). En aquest punt ha assegurat que no està “en entredit ni el projecte ni les línies mestres” i ha valorat que les decisions que s’adoptin a partir d’ara al tomb de l’acord d’associació “depenen molt del matís polític. Les recomanacions són tècniques però la decisió, política”.L’acord d’associació amb la UE ha estat un dels temes que centrals de l’encontre que Espot ha mantingut amb el  primer ministre de Portugal, Luís Montenegro.