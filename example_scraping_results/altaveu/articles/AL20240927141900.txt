‘Beautiful boy’: l’excusa per obrir el diàleg sobre la salut mental i mantenir-lo tot l’any

L’Associació en Defensa del Jovent en Risc organitza la projecció d’una pel·lícula basada en fets reals per trencar estigmes i aprendre que davant d’una malaltia mental no toca jutjar “sinó fer costat i entendre que tots som part de la solució”

S’imaginen ser el pare d’un adolescent addicte a la metamfetamina que observa de manera impotent com el seu fill lluita per mirar de sortir del món de la droga? Això és el que narra justament ‘Beautiful day’, la pel·lícula que ha escollit l’Associació en Defensa del Jovent en Risc (ADJRA) per commemorar, el pròxim 10 d’octubre, el Dia mundial de la Salut Mental. L’objectiu de la projecció és posar el focus en la importància de la salut mental, trencar estigmes i obrir un espai de reflexió i diàleg que es pugui mantenir els 365 dies de l’any.
La projecció es farà el 10 d’octubre a les 19.45 hores als cinemes Illa Carlemany i l’entrada és gratuïta. Des de l’entitat remarquen que parlar de salut mental els 365 dies de l’any és la manera com es podrà trencar l’estigma que envolta aquesta realitat.
Així, exposen que la pel·lícula, basada en fets reals, ofereix una visió íntima de com les malalties mentals no només afecten la persona que les pateix, sinó també tot el seu entorn, especialment les famílies. “La salut mental és un tema que ens afecta a tots”, reivindiquen.
Així, la voluntat és que un cop vist el film “el debat no es quedi dins del cinema, sinó que continuï”, ja que es considera que només parlant obertament sobre salut mental, “no només un dia a l’any”, serà la manera de trencar els estigmes que envolten aquesta realitat i generar una societat “més empàtica i comprensiva”. Des d’ADJRA ressalten que cal aprendre “a no jutjar, a fer costat i a entendre que tots som part de la solució”.