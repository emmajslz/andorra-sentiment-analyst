Un nou índex situa Andorra com el país més segur del món

Es basa en un estudi amb diverses variables, com la de casos delictius de tipus violent

“Tant si estàs planejant un viatge, considerant traslladar-te o simplement tens curiositat, val la pena fer una ullada a Andorra”. Aquesta és la carta de presentació de la revista CEOWORLD, especialitzada en economia i inversions, que ha situat el Principat al lloc més alt de la classificació quant a països més segurs del món. L’estudi s’ha elaborat sobre una base de dades amb diverses variables, entre les quals en destaca la de casos delictius –de tipus violent– ocorreguts per habitant, així com altres com el grau d’afectació que han tingut sobre el país els turistes que el visiten, el tractament cap a les dones, les persones racialitzades o del col·lectiu LGTBIQ+ o la presència de grups terroristes.
La revista apunta que “malgrat ser un dels països més petits i menys poblats d’Europa amb només al voltant de 82.000 residents, atrau més de 3,5 milions de visitants estrangers cada any”. Un fet que no passa desapercebut és l’impacte del turisme al Principat, cosa que converteix Andorra en el país amb “més turistes per càpita”. Segons la revista, l’objectiu de la classificació és servir com a referència per a les agències de viatges de tot el món per recomanar destinacions als clients en qüestió de seguretat. Aquest és el segon índex en pocs mesos que situa el Principat al número u quant a seguretat, després del de la plataforma Numbeo de febrer.
Completen el top tres, de forma sorprenent, dues dictadures d’Orient Mitjà: els Emirats Àrabs Units i Qatar. Pel que fa a la comparació amb els veïns, aquests no surten ben parats. Espanya està a la posició 44 i França, a la 110. En un barem numèric del 0 al 100, Andorra té 91,86, mentre que el veí del sud 71,95 i el del nord, 47,33. L’altre veí tradicional, Portugal, està per sobre de tots dos amb 75,02 punts i la 33a posició.