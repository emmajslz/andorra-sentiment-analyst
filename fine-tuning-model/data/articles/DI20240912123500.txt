L'AR+I presenta els resultats de dos estudis sobre l'increment de temperatures

Les investigacions també s'han centrat en els episodis d'inversió tèrmica

La Universitat de Barcelona ha acollit durant cinc dies d'aquest principi de setembre la trobada anual de l'European Meteorological Association. L'esdeveniment d'enguany ha posat el focus en l'intercanvi de coneixements, reptes i experiències de la comunitat meteorològica i climàtica internacional sota el lema 'The role of weather and climate research in the achievement of a climate-neutral Europe', en el camí cap a una Europa sostenible.
A mesura que el planeta ha de fer front a reptes del canvi climàtic cada vegada més urgents, s'evidencia la necessitat de prendre decisions i solucions més documentades científicament i innovadores. L'enfocament temàtic de la conferència, doncs, ha permès explorar el paper crític que juga l'actual recerca tant en meteorologia com sobre el clima en les polítiques, estratègies i tecnologies que lideraran el camí cap a una Europa neutra climàticament.
Andorra Recerca Innovació (AR+I) hi ha participat, seguint de ben a prop les sessions de treball i presentant els resultats de dos estudis en l'àmbit de la meteorologia i climatologia de muntanya. Per una banda, el treball 'Thermal inversion analysis in the Andorra Central Valley and its relationship with pollutants and meteorological variables' dins la sessió que se centra en l'estudi de processos de transport i intercanvi atmosfèric en zones de muntanya. A grans trets, els resultats del treball indiquen un augment de la freqüència i duració dels episodis d'inversió tèrmica durant les últimes dècades, així com les onades de calor en les zones de muntanya, influenciades principalment per condicions d'alta pressió sinòptica tal com demostren les dades registrades al Pirineu.
El segon estudi es va presentar a la sessió 'New indicators of climate change' amb els resultats del treball titulat 'Characterizing snow seasons through the application of a new Multivariate Snow Index', on s'esmenta que a finals del segle XXI el nivell de gasos d'efecte hivernacle jugarà un paper fonamental en els escenaris d'emissions i augment de la temperatura. De fet, durant les darreres dècades la profunditat de la neu en les regions de muntanya com el Pirineu ha tendit a disminuir a conseqüència d'un augment de la temperatura mitjana i la variabilitat de les precipitacions. D'aquesta manera, diversos sectors com el turisme de neu i la generació d'energia hidroelèctrica s'han vist afectats per aquest canvi en les tendències de la neu.
En les activitats paral·leles a les sessions científiques, la investigadora d'AR+I desplaçada al congrés va visitar el Barcelona Supercomputing Center (BSC) per conèixer de primera mà els projectes que es desenvolupen al departament de ciències de la terra. També va assistir al Worshop on Mindful Climate Communication, un taller sobre comunicació conscient del clima per fomentar un debat interdisciplinari sobre estratègies proactives per comunicar els fets, els impactes i les possibles solucions en relació amb el clima.