El Contradans intensifica la transició de la dansa tradicional a la contemporània

La quarta edició del festival tindrà lloc del 4 al 6 d’octubre

El Festival de dansa i cultura tradicional, el Contradans, celebra la seva quarta edició amb noves propostes d’espectacles, tallers i demostracions d’oficis artesanals. En aquesta edició es partirà de la part més tradicional per evolucionar cap a la dansa contemporània, com ha explicat la codirectora del festival, Sandra Tudó.
El tret de sortida serà divendres, 4 d’octubre amb la Colla de Sant Rafel d’Eivissa, amb el Ball pagès, amb un fons purament tradicional, que anirà seguit per la contemporaneïtat dels Bastoners de Sant Julià. Dissabte començarà amb les danses d’arrel de l’Esbord, que en un mateix espectacle, l’Hereu Riera, experimenta amb la creativitat, la innovació i la tradició. El seguirà la companyia valenciana Marea Danza, integrada per dones, que apropa les disciplines del flamenc i la dansa espanyola a la creació contemporània. La tarda de dissabte estarà dedicada als esbarts, mentre que la nit serà musical, amb el discjòquei Marcel Casellas.
Un dels plats forts del festival serà l'últim dia del festival, el diumenge 6, amb l’actuació d’Aukeran Dantza Konpainia, una formació del país basc amb un alt nivell tècnic i una llarga trajectòria dins el mestissatge entre la dansa tradicional i contemporània. La companyia basca també impartirà un taller de dansa. 
Pel que fa al mercat d’artesania, en aquesta edició hi haurà setze estands: cinc locals i onze de fora. La codirectora del Contradans, Meritxell Rabadà, ha explicat que en cada edició es volen introduir nous oficis perquè el públic tingui l’ocasió de veure treballar diferents artesans.