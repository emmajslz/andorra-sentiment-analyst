L’Elisi avala que les pensions dels no residents s’actualitzin amb l’IPC europeu harmonitzat

La representació del Copríncep francès ja va alertar al seu dia que si es deixava els pensionistes que han cotitzat a Andorra i ara no hi viuen sense revalorització de la prestació ‘paralitzaria’ la llei del pressupost que contemplava dita mesura

L’Elisi considera adequada la revalorització de les pensions d’aquells que havent cotitzat a Andorra ara no hi viuen en funció de l’IPC europeu harmonitzat (IPCH). Així ho contempla el projecte de llei de modificació de la llei del pressupost que està a tràmit parlamentari i, en certa manera, així s’havia acordat també amb la representació del Copríncep francès, que al seu dia va censurar que es deixés sense revaloritzar les prestacions dels pensionistes residents a l’estranger.
Fonts properes al cap d’Estat provinent de França han reconegut que el que estableix el projecte de llei, encara subjecte a una aprovació definitiva i, si escau, a eventuals canvis, “reflecteix bé el compromís que es va obtenir a principis d’any per aquest exercici entre l’arc parlamentari, el Govern i el representant del Copríncep francès”. En aquell moment des de l’Elisi es va advertir que si no hi havia una solució es promouria una qüestió prèvia de constitucionalitat sobre aquest tema que amenaçava de paralitzar durant un temps la tramitació del pressupost, llei cabdal per al funcionament de l’administració.
Relacionat
Encara que un informe sol·licitat per Demòcrates ha acabat concloent que el fet de deixar els pensionistes no residents sense cap tipus de revalorització de les seves prestacions no seria anticonstitucional, hi ha un corrent majoritari, en el qual caldria situar-hi l’entorn de l’Elisi, que sí creu que la mesura seria del tot discriminatòria. D’aquí que, almenys, es reclamés una actualització amb l’IPCH, que habitualment queda lleugerament per sota de l’increment del cost de la vida al Principat. 
Les fonts consultades han recordat que el compromís assolit al seu dia i que es veuria reflectit en l’acord que s’està tramitant al Consell General després que el Govern aprovés el text tindrà “un efecte retroactiu a 1 de gener”. Que finalment es permeti la “revalorització de les pensions aquest mateix any va en benefici d’uns milers de persones que no resideixen al país. És una important notícia per totes elles”, han destacat les fonts, pendents de veure com acaba el text definitiu dels canvis que s’introduiran a la llei del pressupost d’aquest 2024.