Andorra la Vella engega la Discojove, una proposta del Consell de Joves

Tindrà una periodicitat mensual i s'organitza amb la col·laboració de Kapital

El Comú d'Andorra la Vella engega el projecte Discojove, una proposta sorgida en el marc del primer Consell de Joves celebrat a la parròquia, que va tenir lloc el passat 13 de maig. L'activitat d'oci tindrà lloc aquest dissabte, 28 de setembre, a la discoteca Kapital entre les 17 i les 21 hores i s'adreça a joves d'entre 12 i 17 anys.
"Estem molt contents de poder fer realitat una de les demandes que se'ns van traslladar durant el Consell de Joves i poder oferir un espai de lleure i oci segur", ha indicat la consellera de Social, joventut i Espai Ciutadà, Maria Nazzaro.
La Discojove tindrà una periodicitat mensual i s'organitza amb la col·laboració de Kapital, propietat de Carlos Nascimiento, un dels joves emprenedors de la parròquia. "Després de l'èxit de les proves pilot realitzades pel Rusc durant el 2023 i entenent la necessitat d'aquest espai d'oci per garantir un lleure saludable, segur i adaptat per a menors de 18 anys", ha apuntat, ressaltant que a la discoteca no es vendrà cap producte amb alcohol. Durant aquest primer esdeveniment s’han programat actuacions musicals de joves talents, com la de Kortezz i la dansa de Madkidz i de Snowgirls, a més de moltes altres sorpreses.
Amb aquesta acció, el Comú continua apostant per la participació ciutadana dels joves, promovent que se sentin escoltats i que les seves idees puguin tenir un impacte real en la comunitat. A més, la iniciativa també promou la col·laboració publicoprivada en el desenvolupament d'iniciatives destinades als joves, creant un vincle sòlid entre el sector públic i privat.
La proposta va ser presentada per les conselleres joves Abril Rivadulla, alumna del Lycée Comte de Foix i l'Alice Cassiano, alumna de l'Escola Andorrana de segona ensenyança d'Andorra la Vella.