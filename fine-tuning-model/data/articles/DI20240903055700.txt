El ministeri de Salut busca fer més accessibles i àgils les visites mèdiques telemàtiques



Les consultes mèdiques no presencials han caigut en picat. Les xifres de visites reemborsades per la CASS són pràcticament testimonials i el Col·legi de Metges ho atribueix a un sistema fallit per feixuc  –especialment per a les persones menys hàbils amb la tecnologia– i pels problemes tècnics que té. El ministeri de Salut admet la problemàtica derivada del primer factor, però assegura que no té constància de cap problema tècnic. Per solucionar les dificultats derivades de la complexitat del circuit assegura que es treballa per fer-lo més accessible i àgil. El sistema funciona des de l’aplicació de la història clínica compartida, el metge l’activa, el pacient rep un SMS que ha de clicar per posar en marxa la videotrucada; el darrer pas és que al pacient se’l deriva a una plataforma de pagament per reemborsar la consulta. Els facultatius apunten que és massa complex especialment per a gent gran, a banda que deixa a fora qualsevol que no tingui un smartphone.
El ministeri va voler regular la telemedicina després que esclatés per necessitat durant la pandèmia. Llavors es va haver d’improvisar i per circumscriure les consultes presencials a les estrictament necessàries per evitar contagis, la relació facultatiu-pacient era sovint telefònica. Però quan es va elaborar la normativa es va decidir l’obligatorietat de la videotrucada per aportar qualitat a la visita, mentre que el telèfon es permet únicament per a tràmits de tipus administratiu, burocràtic, que tenen una tarifa més econòmica. La realitat és que el sistema no està reeixint i s’ha tornat en massa al model tradicional: durant el primer trimestre d’aquest any la Seguretat Social ha abonat 245 consultes no presencials a metges d’atenció primària i 22 a especialistes. En un dels moments àlgids de la pandèmia, el primer trimestre del 2021 es van reemborsar unes 26.000 a facultatius de família i prop de 8.800 d’especialistes.
El col·legi ha lamentat en més d’una ocasió que no s’estigui explotant una via que facilita la vida als pacients, redueix absències laborals i ajuda persones amb problemes de mobilitat.