Acció Feminista expressa la seva decepció amb el SIAD



Acció Feminista va informar ahir que ha dut a terme una acció directa informativa per a les dones d’Andorra que volen avortar a l’hospital de la Seu d’Urgell, ja que, com indiquen al comunicat, “ens consta que hi ha un desconeixement de tots els processos, el SIAD –serveis d’informació i atenció a les dones– no funciona i manca cobertura sanitària”.
Amb motiu del 28 de setembre, Dia pels drets sexuals i reproductius i per la despenalització de l’avortament, Acció Feminista ha redactat un document adreçat a les dones que volen avortar a l’hospital de la Seu d’Urgell, el centre mèdic més proper on es practiquen interrupcions de l’embaràs. L’any 2023, com assenyala el comunicat, un total de 142 dones d’Andorra van avortar al sistema públic de Catalunya, en el qual està inclòs el de la Seu d’Urgell. “Però s’ha de tenir en compte que no és un centre abortiu, sinó un hospital comarcal amb recursos limitats, i un gran volum del servei l’utilitzen les dones d’Andorra. És per això que reclamem que les autoritats andorranes destinin recursos per assumir els avortaments i el servei, i que la CASS ofereixi cobertura sanitària. No es pot demanar a l’hospital de la Seu que es faci càrrec d’allò que Andorra prohibeix”, reclama Acció Feminista, que exigeix la legalització de l’avortament. S’insisteix que és necessari un centre que tracti de manera global i integrada la salut sexual i reproductiva de les dones.