Pas endavant del conveni del Consell d’Europa sobre Intel·ligència Artificial ja signat per Andorra

L’organisme obre el procés perquè més països es puguin adherir al document al mateix temps que s’està a l’espera de la ratificació almenys per part de cinc Estats perquè pugui entrar en vigor

El Consell d’Europa ha obert el procés per permetre tots els Estats que vulguin adherir-se al conveni marc de l’organisme sobre Intel·ligència Artificial. Entre els països que l’han impulsat i ja l’han signat es troba Andorra. Es tracta, es destaca des de la institució del primer tractat jurídicament vinculant que té com a objectiu garantir que l’ús d’aquesta tecnologia no vulnera els drets humans, la democràcia i l’Estat de dret.
El pas per obrir definitivament el conveni a la signatura s’ha fet durant la reunió dels ministres de Justícia del Consell d’Europa que s’ha celebrat a la capital de Lituània, Vílnius. D’aquesta forma, s’avança en la consolidació d’un document que, d’inici, ja va ser signat per Andorra juntament amb altres Estats com Geòrgia, Islàndia, Noruega, Moldàvia, San Marino i el Regne Unit. També compta amb el suport d’Israel, els Estats Units i la Unió Europea. 
Des del Consell d’Europa s’ha remarcat la importància d’un tractat que, per primer cop, estableix unes regles de joc perquè l’ús de la IA no vulneri drets humans ni tampoc els principis bàsics de les democràcia i dels Estats de dret. Així ho ha apuntat la secretària general de l’organisme, Marija Pejcinovic. “Hem de garantir que l’impuls de la IA mantingui els nostres estàndards en lloc de soscavar-los”, ha afirmat, tot remarcant que el document “és un text fort i equilibrat, fruit de l’enfocament obert i inclusiu amb el qual va ser redactar i que es va beneficiar de perspectives múltiples i expertes”. 
Segons el Consell d’Europa, el tractat proporciona un marc legal que cobreix tot el cicle de vida dels sistemes d'IA. Així, es promou el progrés i la innovació d’aquesta tecnologia, alhora que gestiona els riscos que pot suposar per als drets humans, la democràcia i l'estat de dret. Per resistir la prova del temps, és tecnològicament neutre.
Per part andorrana, ha estat present a la Conferència el secretari d’Estat de Justícia i Interior, Joan León, que ha assenyalat que el text estableix “estàndards internacionals per a l’ús responsable de la intel·ligència artificial” amb l’objectiu de “garantir que el desenvolupament i l’aplicació d’aquestes tecnologies respectin els drets fonamentals, preservin la democràcia i enforteixin l’estat de dret”. Per tant, ha afegit, s’integren “els drets humans i els valors democràtics al centre de les innovacions tecnològiques”.
De la mateixa manera ha destacat que “és un honor per al Principat d’Andorra estar entre els primers països signants del Conveni, mostrant una ferma voluntat de continuar enfortint el sistema de protecció dels drets humans seguint el progrés tecnològic”, ha clos.
Ara s’obre el camí perquè el document entri en vigor, fet que depèn de com els Estats signants el vagin ratificant segons les seves legislacions internes. Com a mínim farà falta que ho faci almenys cinc dels signants, tres dels quals membres del Consell d’Europa. Un cop això succeeixi, caldrà esperar encara tres mesos.