El valor de la hipoteca mitjana per comprar un habitatge se situa en 310.000 euros

El nombre de crèdits nous atorgats durant el primer semestre del 2024 han augmentat un 15,5%, és a dir, 336 respecte dels 291 del mateix període de l’any anterior

El valor de les hipoteques concedides el primer semestre del 2024 per a ús residencial accedeix a 95 milions d’euros, fet que suposa una mitjana de 310.000 euros per cada crèdit.  Segons les dades fetes públiques pel departament d’Estadística, el nombre préstecs nous concedits al Principat el primer semestre del 2024 ha estat de 336 hipoteques respecte a les 291 del primer semestre de l’any passat (15,5%). D’aquestes, 308 han estat per a ús residencial, amb un augment del 15,8% respecte al mateix període de l’any anterior, i una disminució del 7,2% pel que fa al segon semestre del 2023.
El nombre d’hipoteques noves concedides ha disminuït a les parròquies d’Escaldes-Engordany, amb un 41,7% menys (de 55 a 28); de la Massana, amb un 20,8% menys (de 70 a 42) i de Canillo amb un 18,8% (57 a 39), en comparació amb el primer semestre del 2023. Per contra, han augmentat a les parròquies d’Andorra la Vella (de 44 a 60), d’Encamp (49 a 76), d’Ordino (18 a 28) i de Sant Julià de Lòria (de 39 a 35), en aquest període.
Segons les dades fetes públiques pel departament d’Estadística, l’import concedit de les hipoteques noves en aquest semestre, ha estat de 143,7 milions d’euros, un 5% menys respecte al mateix període de l’any anterior. El màxim correspon a la parròquia d’Andorra la Vella amb més de 29 milions d’euros. Així mateix, els crèdits atorgats per a ús residencial ha augmentat un 11,6% respecte al primer semestre del 2023, i s’ha situat en els 95,5 milions d’euros. Entrant en detall, destaca Andorra la Vella amb 19,5 milions d’euros, on el valor de les hipoteques per aquest ús, ha augmentat un 122,5% respecte al primer semestre del 2023. La segueix de prop Encamp amb 16,6 milions d’euros i una variació positiva també significativa respecte als semestres anteriors. 
Quant a l’import mitjà de totes les hipoteques concedides, aquest ha estat de 427.693 euros, un 17,8% menys respecte al primer semestre del 2023 i un 15% menys respecte el període anterior (519.993 euros i 503.185 euros respectivament). Si agafem només aquelles que serveixen per accedir a un habitatge, l’import és de 95 milions d'euros, la qual cosa fent el càlcul de les 308 noves hipoteques atorgades per a ús residencial, observem que el valor mitjà per cada crèdit és d’uns 310.000 euros.
D’altra banda, els préstecs concedits per altres usos s’ha situat en més de 48 milions d’euros aquest primer semestre de l’any 2024. Destaca la parròquia d’Ordino amb més de 13 milions d’euros.
Finalment, pel que fa al tipus de demandant, destaquen clarament els titulars nacionals respecte dels internacionals amb un 97,3%, per al primer semestre de l’any 2024.