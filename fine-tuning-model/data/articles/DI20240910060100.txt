Andorra i Eslovènia negocien per evitar la doble imposició

El cap de Govern va visitar el país centreeuropeu per refermar la col·laboració bilateral en economia, digitalització o acció climàtica

El cap de Govern, Xavier Espot, va visitar ahir oficialment Eslovènia i va reunir-se amb el primer ministre del país, Robert Golob. La trobada entre els dos mandataris va servir per refermar la col·laboració bilateral en assumptes clau com ara els intercanvis econòmics, l’activitat turística, la digitalització de l’administració o l’acció climàtica.
Així, Andorra i Eslovènia van reiterar el compromís mutu per evitar la doble imposició, la qual cosa permetria impulsar projectes econòmics entre els dos estats. La negociació per assolir un conveni que faci caure la doble imposició començarà pròximament.
La conversa entre Espot i Golob també va girar entorn de les estratègies de viabilitat de les estacions de muntanya durant tot l’any, ja que Andorra i Eslovènia comparteixen certs trets geogràfics que possibiliten l’intercanvi d’experiències i polítiques aplicades per fer front al canvi climàtic i aprofitar de manera sostenible els espais naturals.
Un altre punt tractat durant la reunió va ser la cooperació en digitalització i intel·ligència artificial. Espot i Golob van acordar reforçar la col·laboració en aquest àmbit. De fet, la feina conjunta entre els dos països ja fa uns anys que s’està duent a terme gràcies a un acord signat el 2022 que estableix vincles entre Andorra Recerca i Innovació i l’IRCAI (el Centre de recerca sobre la intel·ligència artificial), que el cap de Govern va visitar durant l’estada oficial.
Espot, que ahir també va reunir-se amb el ministre d’Economia i Turisme, Matjaz Han, i el titular de Finances, Klemen Bostjancic, va agrair a Golob el suport rebut durant els nou anys de negociació de l’acord d’associació amb la Unió Europea. En aquest sentit, el cap de Govern va detallar al primer ministre quina serà l’aproximació d’Andorra a la UE.