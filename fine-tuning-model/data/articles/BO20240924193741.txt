Dotze pisos a Cal Pensament

La inversió total de les obres serà de 1.120.000 euros

L’Ajuntament de la Seu d’Urgell ha aprovat, de manera inicial, el projecte de reforma de l’edifici Cal Pensament per a la creació de 12 habitatges de lloguer social per l’emancipació juvenil. Es tracta d’una reestructuració del projecte que en lloc de crear 10 habitatges, com s’havia redactat en un principi, se’n crearan un total de 12.  La inversió total de les obres serà de 1.120.000 euros. Aquest projecte de reforma ha estat redactat pels serveis tècnics de HIULS, signat el passat 30 d’agost, després que l’Ajuntament de la Seu assumís els diferents requeriments fets arribar per part de l’Oficina de Supervisió de Projectes, com el test de les proves de càrrega i el test de formigó, que en projecte aprovat el 5 de juny de 2023 no hi eren, així com per part del Departament de Drets Socials i de l’Agència Catalana d’habitatge de Catalunya.  El regidor d’habitatge de l’Ajuntament de la Seu, Jordi Mas, afirma al respecte que “ara sí podem dir que comença a caminar el projecte de construcció d’habitatges de pisos de lloguer per a joves de la nostra ciutat. Amb el compliment dels requeriments preceptius que havíem de complir i la reforma del projecte passant de 10 a 12 pisos donem el tret de sortida i l’impuls per a la creació de pisos de lloguer assequibles per a l’emancipació dels joves de la nostra ciutat que tanta falta ens fa”.  Recordem que l’Ajuntament de la Seu d’Urgell va obtenir una subvenció de 267.545,50 euros de l’Agència de l’Habitatge de Catalunya per a poder finançar les obres de construcció d’aquests 12 pisos de lloguer assequible i social a l’edifici deixat en llegat en usdefruit per Joan Obiols Cordellana, Juanito de Cal Pensament, situat al passatge de la Missió. Aquest edifici ha obtingut, de manera provisional, la qualificació d’habitatges amb protecció oficial.  L’edifici, que a més a més d’encabir-hi 12 pisos de lloguer social, un d’ells es destinarà a una Llar amb Suport, un recurs d’habitatge i rehabilitació psicosocial per a persones amb malaltia mental a mig camí entre una residència i la vida autònoma.  Aquest edifici, construït l’any 1980, va ser cedit a l’Ajuntament urgellenc per 99 anys per tal ser utilitzat per necessitats municipals en l’àmbit social i/o cultural.   L’edifici finalitzat tindrà una etiqueta energètica amb qualificació A, és a dir, de màxima eficiència i no utilitzarà combustibles fòssils. En aquest sentit, en la coberta s’hi preveu la instal•lació de 48 panells solars que permetran obtenir gran part de l’energia necessària pel funcionament de l’edifici.  Les obres consistiran en la millora energètica de l’envolupant existent, l’execució de les divisions i revestiments interiors, així com les instal•lacions, per tal de que l’edifici es pugui destinar a habitatge. La inversió total de les obres serà de 1.120.000 euros.