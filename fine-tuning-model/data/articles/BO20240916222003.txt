L’ONCA també toca la tecla de gènere amb ‘En clau femenina’

Set conceets entre el 21 de setembre i el 7 de desembre, amb la dona com a protagonista

L’ONCA no s’ha pogut estar i també tocarà aquest curs la tecla de gènere a la segona edició del cicle de tardor, aquest any sota el lema En clau femenina i que proposa entre el 21 de setembre i el 7 de desembre set concerts en format de cambra amb la dona com a fil conductor. Totes les formacions comptaran amb dones intèrprets, “ja que moltes vegades aquesta figura queda aclaparada pel gran nombre d’artistes, compositors i formacions masculines d’arreu del món”, diu el director artístic de l’ONCA, Albert Gumí. El cicle arrenca el 21 de setembre amb la clarinetista Clara Vila i Cesc Joval al saxo (Sant Romà de les Bons). Seguiran Mireia Planas (violoncel) i Felipe Contreras (contrabaix) a Sant Martí de la Cortinada (29 de setembre); Ivan Caro (gralla) i Nina Planavila (acordió), a Santa Coloma (12 d’octubre); la soprano Jonaina Salvador i el guitarrista David Sanz a Sant Joan de Caselles (13 d’octubre); les germanes García, Anna (violí) i Sílvia (viola), a Sant Climent de Pal (20 d’octubre); la flautista Ester Sánchez i Elisa Sala a l’acordió, el 2 de novembre a Sant Martí de la Cortinada, i Paula González de Alaiza (violoncel), el 7 de desembre a Sant Serni de Nagol.