SDP advoca per un espai transversal de centre progressista perquè Andorra trobi el seu lloc a Europa

En l’assemblea celebrada aquest cap de setmana, la formació ha expressat el ‘sí’ en el referèndum sobre l’acord d’associació i el suport al pacte d’estat per a la sostenibilitat del sistema sanitari

Progressistes-SDP vol treballar en la construcció d’un espai transversal de centre progressista per tal que Andorra pugui trobar el seu lloc dins d’Europa “obrint-se a les oportunitats que l’acord pugui oferir”. Així s’ha aprovat en l’assemblea que la formació ha celebrat aquest passat cap de setmana en què ha confirmat el seu suport també al pacte d’estat per la sostenibilitat del sistema sanitari.
Tres ponències sobre l’actualitat política actual s’han debatut. En una d’elles, l’excap de Govern, Jaume Bartumeu, va posar en relleu que “Europa no és una opció, és una necessitat”, en la qual s’ha posat en relleu que “en un món on manen les grans xifres, els petits només serem forts si anem junts”. D’aquesta manera expressen el ‘sí’ en el referèndum sobre la ratificació de l’acord d’associació.
A partir de l’acostament a Europa, la formació que presideix Josep Roig, ha aprovat treballar en la proposta de construcció d’un espai transversal de centre progressista per tal que el Principat pugui trobar el seu lloc “obrint-se a les oportunitats que l’acord pugui oferir”.
Finalment, s’ha confirmat el suport a treballar en el marc del pacte d’estat per a la sostenibilitat del sistema sanitari per tal d’aconseguir una millor qualitat assistencial i una major eficiència.