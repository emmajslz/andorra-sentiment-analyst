Detingudes dues dones per estafar amb un negoci fictici de compravenda de vehicles

Set persones haurien estat, com a mínim, víctimes de l'estafa

La policia va detenir dijous al migdia a Escaldes-Engordany dues dones, de 38 i 68 anys, mare i filla, com a presumptes autores de delictes contra el patrimoni per una estafa amb un negoci fictici de compravenda de vehicles. Hi hauria, almenys, sis víctimes, cinc  d’Andorra i una de Barcelona. El perjudici econòmic calculat fins al moment superaria els 300.000 euros.
La investigació policial es va iniciar arran de la denúncia que un afectat va interposar a principis de setembre. La dona de 38 anys l’hauria convençut perquè invertís en l’aparent negoci i l’home li va fer diverses transferències d’un valor total de 49.000 euros. Posteriorment, per adquirir un vehicle per a ús particular, va fer un altre pagament, de 20.000 euros conjuntament amb un amic, però al compte bancari de la mare, que tindria certa implicació en el frau.
L’home va començar a sospitar que podria tractar-se d’un engany quan va veure que, no només no obtenia els beneficis promesos ni el vehicle que volia comprar, sinó que tampoc podia recuperar els diners invertits.
A partir d’aquest primer cas detectat, s’ha descobert que, com a mínim, altres cinc persones haurien estat víctimes del frau amb la compravenda de vehicles. La principal acusada hauria emprat el mateix modus operandi amb totes elles.
Hi ha una setena víctima, també d’Andorra, a qui hauria estafat en la reserva d’un viatge. La detinguda hauria efectuat la reserva, però no hauria fet mai el pagament ni li hauria tornat els diners. En aquest cas, el perjudici superaria els 3.000 euros.
La policia no descarta que pugui haver-hi més persones afectades i manté la investigació oberta a l’espera d’altres denúncies.
Altres detencions
Els darrers dies, la policia també ha detingut dos homes per positius en drogues al volant. El primer, de 32 anys, es trobava en possessió de prop de 4 grams de marihuana i, a més, circulava sense permís de conduir. El segon, de 30 anys, duia una petita porció d’haixix.
Un altre home, de 65 anys, ha estat arrestat aquesta setmana per conduir sota els efectes de l’alcohol amb una taxa de 0,94.
Finalment, entre dijous i divendres, la policia va detenir tres persones com a presumptes autores de delictes contra la funció pública per incomplir ordres d’expulsió administrativa. Es tracta de dos homes no residents, un de 29 anys i un altre de 23, i d’una dona de 35 anys que acabava de ser alliberada del centre penitenciari i acompanyada a la frontera del riu Runer perquè estava expulsada del Principat. Unes hores més tard ha intentat tornar a accedir al país. En aquell moment l’han arrestat.