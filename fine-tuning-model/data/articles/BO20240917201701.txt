La Cambra vol tenir veu en les decisions dins l’acord amb la UE

L’entitat empresarial reivindica la creació d’una zona franca d’alt valor afegit

En relació amb el “repte fonamental” de trobar el millor encaix per a la relació d’Andorra amb Europa, el president de la Cambra de Comerç, Josep Mas, reclamava “establir el mecanisme de diàleg vinculant més adequat per garantir la representació efectiva dels interessos del teixit empresarial dins del comitè mixt”. És a dir, tenir veu i ser escoltat en la presa de decisions en el marc de l’acord d’associació amb la UE, perquè el sector privat pot aportar un punt de vista molt valuós quant a l’acord. “El nostre punt de vista és diferent al de l’Administració. Nosaltres vivim el dia a dia del comerç, i des del sector empresarial podem complementar-ho bé”, ha argumentat Mas. La petició ha estat escoltada pel cap de Govern, Xavier Espot, que ha apaivagat les inquietuds dels representants de la patronal recordant que l’acord preveu un comitè d’agents econòmics i socials, entre els quals el Govern proposarà que hi hagi la Cambra “perquè és una veu àmpliament autoritzada”. I també ha tranquil·litzat comprometent-se a activar “mecanismes d’acompanyament” del sector empresarial en el desplegament de l’entrada al mercat interior.De la mateixa manera, la Cambra de Comerç insistia en la necessitat de fer “una avaluació exhaustiva i detallada del cost operatiu associat a la integració, tant per a l’Administració pública com per a les empreses andorranes”, petició que Espot feia servir per assenyalar que per a l’Administració ja s’ha fet i “és totalment assumible” per Andorra.En aquest mateix punt, el cap de Govern aprofitava per defensar que l’acord amb la UE suposarà un “punt d’inflexió” per facilitar la internacionalització de les empreses i recordava que permetria l’equivalència tècnica, les homologacions i l’acceptació dels productes andorrans. Tampoc ha deixat passar l’ocasió per insistir que el referèndum i la seva data depenen “únicament i exclusivament” dels tempos d’aprovació del text del Consell i el Parlament de la UE. 
Més controls Vinculat a la Unió Europea i a la necessitat de preservar la seguretat i l’ordre públic, Espot ha explicat que l’acord sobre la gestió de les fronteres, que s’està negociant amb la UE amb relació al conegut com a Entry Exit System, afegirà uns procediments “més rigorosos” que l’statu quo. Així, aquells ciutadans de fora l’espai Schengen que vinguin a instal·lar-se a Andorra passaran un primer cribratge per part dels països de la UE i un segon per part d’Andorra. Sobre el reglament Entry Exit System, el cap de Govern també ha defensat que gràcies a les “bones relacions” amb la UE s’ha aconseguit un mandat de negociació per a excepcions, fet que permetrà no haver de fer controls sistemàtics a tots els ciutadans de fora de l’espai Schengen, amb les “enormes afectacions” que aquests tindrien per a la mobilitat i el conjunt de l’economia del país.Justament, la Cambra també demanava noves infraestructures i la millora de les comunicacions, i a més d’explorar noves línies de connexió a través de l’aeroport d’Andorra-la Seu reivindicava la creació d’una zona franca d’alt valor afegit que vegi la llum aquesta legislatura, que “no només maximitzaria l’impacte positiu” de les infraestructures “essencials” per garantir la sostenibilitat social i mediambiental i millorar l’experiència del ciutadà i dels visitants, sinó que també donaria un impuls a diversos sectors d’activitat.