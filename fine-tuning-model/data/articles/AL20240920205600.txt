L’Elisi assegura que l’acord d’associació “no comportarà un tsunami d’immigració”

Patrick Strzoda assegura que si guanya el ‘sí’ en el referèndum “permetrà renegociar coses”, però si guanya el ‘no’ “Andorra continuarà sent un país tercer i quedaria fora de la construcció d’Europa”

El representant personal del president de la República francesa i Copríncep d’Andorra, Patrick Strzoda, ha ofert defensa aferrissada de l’acord d’associació amb la Unió Europea en què ha ressaltat les capacitats de l’equip negociador i s’ha posat les mans al cap davant algunes afirmacions contràries. En aquest sentit, ha deixat clar que “no comportarà un tsunami d’immigració”. Afegeix que si guanya el ‘sí’ en el referèndum “permetrà renegociar coses”, però un ‘no’ comportarà que “el Principat continuï sent un país tercer i fora de la construcció d’Europa”. Per la seva part, el cap de Govern, ha agraït el missatge d’ Strzoda i assegura que “reforça el país”.
Strzoda ha pronunciat la conferència ‘Andorra en l’entorn europeu’ al Consell General defensant les bondats de l’acostament a Europa. Tot i que no ha entrat en el fons del dossier, sí que ha ofert el punt de vista del copríncep francès, el qual, ha dit “segueix des de ben a prop el debat i observa el que passa amb molta atenció”.
Ha lloat l’equip negociador encapçalat pel secretari d’Estat per a les Relacions amb la Unió Europea. En aquest sentit, ha celebrat “el consens i la convicció amb els que heu defensat les especificitats”. Ha destacat que “en el darrer dia de les negociacions hi va haver un pols i molta tensió perquè San Marino i la comissió negociadora volien canviar el protocol financer i Andorra no va donar el braç a tòrcer”. D’aquesta manera, ha celebrat el que s’ha aconseguit com la transitòria de 30 anys per al tabac i els 7 anys per a les telecomunicacions. Ara bé, ha assenyalat que durant aquestes fases de transició caldran mesures d’acompanyament a les empreses.
Si els contraris són majoria ha deixat clar que “Andorra continuarà com un país tercer, quedarà fora de la construcció europea i no hi haurà negociacions que es puguin reprendre ràpidament. Això és un risc”
Patrick Strzoda ha defensat que l’acord d’associació “és la tria de la valentia i la raó”, mentre que ha lamentat que els opositors ho siguin “per teories de la conspiració”. S’ha posat les mans al cap davant algunes afirmacions com que amb el ‘sí’ a Europa comportarà una pèrdua de sobirania, l’augment de la fiscalitat, de la inseguretat, immigració i un impacte en la seguretat social. Ha volgut desmuntar tots aquests pensaments i en el cas migratori ha deixat clar que “no comportarà un tsunami d’immigració”.  Aquest és un tema, que segons diu “he mirat de ben a prop, sobretot aquells que diuen que estarem envaïts pels estrangers”.
El representant personal del Copríncep francès recorda que Andorra rep deu milions de visitants durant l’any i “no tots es controlen quan entren al país i veiem que no hi ha problemes”. Ha tornat a ressaltar la tasca dels negociadors sobre el fet de controlar el nombre d’estrangers que entren i demanar els antecedents penals. “Cap estat membre o associat ha aconseguit aquestes excepcions. Liechtenstein ho va demanar i no ho va obtenir”.
D'altra banda, ha remarcat que l’acord d’associació “és una etapa” i ha explicat el que passarà tant si guanya el ‘sí’ com si ho fa el ‘no’ en el referèndum, el qual encara no té data. En cas que el triomf sigui dels que volen l’acostament ha exposat que “es podran renegociar coses perquè no és una fotografia congelada. En canvi, si els contraris són majoria ha deixat clar que “Andorra continuarà com un país tercer, quedarà fora de la construcció europea i no hi haurà negociacions que es puguin reprendre ràpidament. Això és un risc”.
Ha tornat a insistir que si surt aquesta última possibilitat, això no afectarà el coprincipat. “El copríncep és un europeista convençut, però un gran demòcrata. Respectarà la decisió, ha dit”. També ha aprofitat per dir que la previsió és que Emmanuel Macron visiti Andorra abans de l’estiu del 2025.
Les paraules de Patrick Strzoda han estat molt aplaudides pel cap de Govern, Xavier Espot. “Celebro que ha vingut a reafirmar certes coses que hem dit des del Govern i que sembla que no tenen suficient credibilitat”. En matèria d’immigració ha recordat que “hem obtingut una sèrie de derogacions que fan que continuem el control de la política migratòria i que les persones que no es portin bé marxin del país”.
Ha lloat al secretari d’Estat per a les Relacions amb la Unió Europea, Landry Riba. “A vegades s’ha volgut focalitzar en la seva persona el ‘no’ a aquest projecte i s’han fet crítiques dures que són injustes perquè ha pilotat la negociació amb lleialtat i talent”, ha manifestat.
Finalment, ha tornat a insistir que “no hem de caure en el catastrofisme si guanya el ‘no”, però si decidim no pujar en el tren vol dir que ens quedarem a l’estació i s’obrirà un escenari d’incertesa”.