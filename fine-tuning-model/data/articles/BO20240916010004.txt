Les morts per registrar

Enguany hi ha hagut fins a quatre accidents laborals mortals dels quals els mitjans de comunicació s’han fet ressò. Les estadístiques de la CASS, però, recullen dues víctimes

Fins a la data, aquest 2024 hi ha hagut quatre accidents laborals mortals dels quals els mitjans de comunicació s’han fet ressò. Les estadístiques de la Caixa Andorrana de Seguretat Social (CASS), però, en registren dos. Els primers són accidents en què la víctima ha perdut la vida instantàniament, o gairebé. Tots recordaran l’operari que treballant a les obres del projecte Caldes d’Escaldes-Engordany va ser arrossegat pel riu al maig, o el gruista que va patir un accident a la carretera dels Cortals d’Encamp el mes de febrer, també el jove treballador de la construcció al qual li va caure un tauler a sobre al març també a Encamp, o el professional de l’hoteleria que es va accidentar tornant de la feina amb moto i va fer cap al riu. A aquests, però, se’ls haurien de sumar dos accidents laborals en què el resultat ha estat mortal registrats per les estadístiques de la CASS fins al mes de juny, un al sector del comerç i la reparació de vehicles de motor i un altre al de l’hoteleria. Segons expliquen des de la parapública, les seves estadístiques no recullen aquelles morts que es produeixen a l’acte, sinó que només contemplen aquells casos en què es presenta la declaració d’accident de treball per disposar d’una cobertura del 100% de les prestacions derivades de l’accident i posteriorment el treballador mor. En canvi, quan l’empleat perd la vida al moment no hi ha declaració d’accident de treball davant la CASS ni prestacions derivades, per la qual cosa la CASS “ni s’assabenta ni registra” aquests accidents. Així doncs, aquest primer semestre del 2024 hi ha hagut fins a sis defuncions per accident laboral, el que fa una mitjana d’una víctima mensual. Val a recordar que segons les dades fetes públiques el juliol passat pel departament d’Estadística, la ràtio d’accidents laborals fatals d’Andorra se situava el 2021 en 2,11 sinistres per cada 100.000 treballadors, un valor superior al de la mitjana de la UE-27 (1,76) per a aquell any. Si es compara amb els països veïns, França obté una ràtio d’accidents laborals mortals superior (3,32) i Espanya, inferior (1,93). Ara bé, caldria veure quines casuístiques es recullen per part d’Estadística, vist que per exemple la metodologia europea només té en compte els accidents ocorreguts al lloc de treball i no pren en consideració aquells sinistres “in itinere”, que es produeixen en els trajectes d’anada i/o tornada del lloc de feina, que la CASS sí que recull.Sigui com sigui, fins a finals del passat mes de juny, les estadístiques de la CASS recollien un total de 1.852 accidents, aproximadament la meitat dels quals  van comportar una situació de baixa laboral (958), d’una durada mitjana de 42 dies. Les xifres van en la línia de les registrades l’any passat, quan malgrat que el primer semestre es van registrar fins a 2.003 accidents, l’exercici es va tancar amb 3.719 sinistres (just una mica més que el doble del que s’ha comptabilitzat el primer semestre del 2024). El sector que presenta una major sinistralitat és el de les Altres activitats socials i de serveis prestats amb 480 sinistres, seguit de la construcció, que habitualment és on es registren més accidents laborals, amb 401. A més distància hi ha el comerç i reparació de vehicles de motor, amb 282 accidents fins al juny.