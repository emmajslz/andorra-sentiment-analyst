Andorra treballarà amb Eslovènia en la digitalització i la intel·ligència artificial

Xavier Espot s'ha reunit amb el primer ministre Robert Golob

El cap de govern, Xavier Espot, s'ha desplaçat fins a Eslovènia on s'ha reunit amb el primer ministre, Robert Golob. Aquesta trobada ha permès establir un full de ruta per intensificar la col·laboració entre els dos estats en diferents matèries per afavorir els contactes i intercanvis en l'àmbit de la cooperació econòmica, turística i esportiva, i en l'àmbit de la digitalització i la intel·ligència artificial. Espot i Golob han exposat la seva voluntat d'iniciar la negociació per establir un conveni per evitar la doble imposició que ha d'impulsar la col·laboració en projectes econòmics entre els dos estats. 
Entre altres accions incloses en el full de ruta, Espot i Golob han explicat que volen fomentar l’intercanvi d’estratègies de viabilitat de les estacions de muntanya tot l’any en un context de canvi climàtic. Els dos mandataris han coincidit que cal aplicar polítiques de sostenibilitat en els territoris de muntanya que afavoreixin un desenvolupament turístic de qualitat que no impacti en el medi ambient. Així, han acordat intercanviar experiències i bones pràctiques en aquest sector tan important en els dos països.
En la reunió, Espot ha explicat a Golob el procés d'aproximació que està duent a terme Andorra a la UE a través de l'Acord d'associació que permetrà a Andorra participar en el mercat interior. El cap de Govern ha volgut agrair al primer ministre eslovè el seu suport durant els nou anys de negociacions amb la Unió Europea.
Reforçar la cooperació en matèria de digitalització i d’intel·ligència artificial ha estat un altre dels acords destacats. L'AR+I va establir el 2022 un acord de col·laboració amb l’IRCAI, Centre de Recerca sobre la intel·ligència artificial, que Xavier Espot ha visitat aquest dilluns. El cap de Govern ha explicat els avenços que Andorra està duent a terme en l’àmbit de la digitalització i la recent aprovació d’un Codi ètic per a l'ús de la IA destinat a l'àmbit públic, privat i als ciutadans. També ha recordat que, en el marc de la Conferència de ministres de Justícia del Consell d’Europa celebrada a Vilnius, Lituània, la setmana passada, Andorra va signar el Conveni marc sobre la intel·ligència artificial i els drets humans, la democràcia i l’estat de dret. La visita s'ha completat aquesta tarda amb la trobada de Xavier Espot amb el viceprimer ministre i ministre de finances, Klemen Boštjančič, amb qui han tractat la col·laboració econòmica i financera. 
Finalment, està previst que la delegació andorrana mantingui un sopat de treball amb el ministre d'Economia, Turisme i Esports, Matjaž Han, per detallar els diferents àmbits de cooperació que s'estableixen en el full de ruta en matèria de turisme i sostenibilitat.