El sistema educatiu francès acull a més de 3000 alumnes

Les escoles de maternal i primera ensenyança reben a 1750 estudiants

Aquest nou curs escolar, el sistema educatiu francès, present a totes les parròquies del Principat amb 11 escoles, acull a més de 1750 alumnes de maternal i primera ensenyança, segons ha comunicat la delegació d'ensenyament francès a Andorra. El domini de la llengua i de les matemàtiques han estat definits com a aprenentatges prioritaris pel Ministeri de l’Educació Nacional francès, i es promouen a través de dispositius de reforç i d’acompanyament establerts en articulació amb l’ensenyament de formació andorrana. Per tal d’identificar perfectament les necessitats dels alumnes, a partir d’aquest curs escolar, tot l’alumnat, del CP al CM2, durà a terme proves d’avaluació nacional en les dues disciplines prioritàries que són la llengua francesa i les matemàtiques.
Des de la delegació han anunciat que continuaran col·laborant amb la Fundació Nostra Senyora de Meritxell amb el programa Progrés que es troba dins del marc de l'educació inclusiva liderada pel Ministeri d'Educació del Govern d'Andorra. En el comunicat publicat per la delegació han celebrat les obres que ha dut a terme el Govern d'Andorra als centres escolars d'ensenyança francesa com la renovació de les aules a l'escola élémentaire d'Andorra-la-Vella, la reforma i adaptació a a les normes de seguretat del patí interior de l'escola primària de Sant Julià de Lòria i la refecció de la teulada a l'escola d'Escaldes. 
El centre de segona ensenyança, batxillerat, batxillerat professional i ensenyament superior del sistema educatiu francès, lycée Comte de Foix acull, en el curs escolar 2024-2025, a 1625 alumnes. Segons indica la delegació d'educació francesa a Andorra, aquest centre ha estat distingit pel segell internat d'excel·lència i ha obtingut el distintiu "niveau 1 Égalité filles-garçons" atorgat per l’acadèmia de Montpellier com a reconeixement del compromís del centre en igualtat de gènere.
Aquest 2024-2025, l'escola continua treballant per a implementar les seccions d’excel·lència esportiva amb les federacions andorranes de rugbi, d’esquí i de futbol així com experiències/ itineraris/ activitats culturals d’alta qualitat en plena col·laboració amb l’ambaixada de França a Andorra.