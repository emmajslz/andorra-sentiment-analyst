L’Institut de les Dones considera “innegociable” un “avortament lliure, segur i gratuït”

Coincidint amb el dia internacional que reivindica la legalitat de la interrupció de l’embaràs, l’ens assenyala que els països “tenen l’obligació de respectar, protegir i fer realitat els drets humans incloent els relatius a la salut i a l’autonomia sexual i reproductiva”

“L’avortament lliure, segur i gratuït és un dret innegociable. Per a les dones d’Andorra també”, és la frase més contundent del text publicat per l’Institut Andorrà de les Dones a les seves respectives xarxes socials, durant el Dia internacional per a la despenalització de l’avortament, que se celebra aquest dissabte 28 de setembre. Mentrestant, el president del principal grup de l’oposició, Cerni Escalé, també ha volgut reivindicar aquesta “injustícia” instant a l’Estat a “definir un full de ruta àgil per a la plena legalització”. 
En un dia en què les diverses institucions d’arreu del món vetllen pels drets humans, incloent-hi els relatius a la salut i a l’autonomia sexual i reproductiva, ha estat l’Institut Andorrà de les Dones qui ha volgut fer una clara reivindicació: “Quan l’avortament és restringit es vulneren altres drets humans com el dret a la no discriminació i a la igualtat; a la vida, la salut i la informació; a no patir tractes cruels, inhumans o degradants; a la privacitat, l’autonomia i la integritat física; a decidir sobre planificació familiar; a la llibertat; a gaudir dels beneficis del progrés científic, i a la llibertat de consciència i religió”, ha estat el missatge principal del text publicat aquest mateix dissabte.
A post shared by Institut Andorrà de les Dones (IAD) (@institutdelesdones)
A més, el comunicat tanca de forma contundent: “L’avortament lliure, segur i gratuït és un dret innegociable. Per a les dones d’Andorra també”, acaba el text, que pretén ser una reivindicació cap a les altes esferes, especialment en un país com Andorra. El president del principal grup de l’oposició, Cerni Escalé, també demana fer una reflexió en veu alta per a poder canviar segons quines lleis: “A Andorra, l’avortament consentit no es practica i està penat. És una injustícia i un motiu d’avergonyiment molt gran. Instem a la despenalització immediata de l’avortament i a definir un full de ruta àgil per a la plena legalització. Ajudeu-nos: que prenguin amplada les nostres veus”, ha escrit en una piulada al seu compte d’X.