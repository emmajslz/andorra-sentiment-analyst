Adjudicats els treballs d’un  nou tram del vial de la Massana

S’avancen els processos administratius per accelerar la construcció

El Govern ha adjudicat per 10,8 milions d’euros els treballs corresponents al tercer tram de la desviació de la Massana. L’adjudicació recau en la unió temporal d’empreses Cevalls-Copsa i tenen un termini d’execució de dos anys. Així, en vuit mesos s’ha adjudicat la meitat de l’obra, tal i com ha subratllat el ministre portaveu, Guillem Casal, que ha explicat que s’avança aquesta adjudicació per tal que de seguida que sigui possible es puguin iniciar els treballs. El segon tram es va adjudicar al desembre i el termini d’execució acaba el febrer del 2026, però no caldrà esperar fins aleshores per començar els treballs del tram que segueix, l’adjudicat avui. De fet, es preveu  que puguin arrencar durant “les properes setmanes”. I després s’aniran licitant i adjudicant els trams quatre i cinc a mesura que s’ultimin els convenis que s’estan acabant de negociar amb els propietaris afectats.Segons Casal, la voluntat és “donar més rapidesa al projecte” i així “fer realitat una infraestructura clau” per descongestionar el trànsit al centre de la Massana i “millorar la qualitat de vida” dels seus ciutadans i de tot el país en general. Així doncs, ha qualificat “d’important” la jornada d’avui "perquè posem fil a l’agulla, fem un pas ferm per a la desviació de la Massana”.Cal recordar que la voluntat és tenir enllestida tota la infraestructura de cara el 2027 i que el seu cost total és al voltant dels 30 milions, la meitat del que preveia el projecte inicial, del 2005.Millores al riu d’Aixirivall per evitar indudacionsEl Govern ha adjudicat els treballs de millora hidràulica del riu d’Aixirivall a l’empresa Copsa per 2.357.814,56 euros i un termini d’execució d’onze mesos. L’obra consta de la construcció d’uns 160 metres de mur del marge dret del riu i de l’aixecament d’un dic de retenció de sediments. Els treballs es projecten prop del nucli urbà de Sant Julià de Lòria i busquen protegir la zona urbana laurediana i vies de circulació enfront de fenòmens meteorològics o naturals adversos i minimitzar les inundacions  i conseqüències que deixen els episodis de pluges intenses.El programa de digitalització d’empreses dobla el pressupostEl programa de digitalització d’empreses ha esgotat la partida pressupostària de què disposava, de 290.000 euros, en tan sols tres mesos aproximadament. Des que es va obrir la convocatòria d’aquest 2024 al juny, s’han rebut 103 sol·licituds, el que és un 60% del total de les que ha rebut el programa des que es va crear el 2022. Així doncs, el Govern ha decidit ampliar la dotació pressupostària amb 260.000 euros més, arribant doncs a un total de 550.000 euros, segons ha explicat el secretari d’Estat de Transformació Digital i Telecomunicacions, Marc Rossell, que atribueix l’èxit a la renovació del programa amb el qual s’ofereixen paquets de serveis. Rossell ha explicat que el 74,81% de les demandes corresponen a empreses de menys de 5 treballadors, que busquen sobretot desenvolupar el comerç online i millorar el posicionament seo del seu portal. El programa també ha ampliat la bossa de proveïdors de serveis fins a les 120 empreses.Més pressió contra els pisos turístics il·legals  El Govern ha licitat la contractació d’una eina “que permeti la detecció, identificació i control dels habitatges d’ús turístic (HUTs) il·legals”. Així es publica al BOPA i el ministre portaveu, Guillem Casal, ha justificat el concurs per la possibilitat que davant la moratòria de noves autoritzacions d’HUTs alguns propietaris posin igualment al mercat els seus pisos. Així, l’eina buscarà a la xarxa anuncis d’habitatges turístics i es comprovarà que disposen del permís, i si no s’iniciarà l’expedient pertinent. En paral·lel, també es licita una eina per fer el seguiment de la reputació en línia dels allotjaments turístics del país.