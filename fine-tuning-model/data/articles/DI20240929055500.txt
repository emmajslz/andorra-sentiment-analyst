Els andorrans hauran de pagar per entrar al Regne Unit l’any vinent

El govern britànic ha implantat una taxa de 10 lliures, en vigor a partir del proper abril

Els ciutadans andorrans hauran de pagar una taxa de 10 lliures (12 euros) a partir del 2 d’abril del 2025 per accedir al Regne Unit. A partir d’aquella data, entra en vigor per a la majoria de països europeus la batejada com a autorització electrònica de viatge (ETA), que serà obligatòria per entrar al país britànic. El permís tindrà una validesa de dos anys. És a dir, quan se sol·liciti el permís per primer cop i aquest sigui autoritzat, no caldrà tornar a pagar ni demanar un altre certificat fins que passin dos anys. L’ETA britànica és molt similar a la que funciona fa anys als Estats Units d’Amèrica (ESTA) o al Canadà. La Unió Europea també té previst posar en marxa l’anomenat sistema europeu d’informació i autorització de viatges (Etias), que a partir de mitjans de l’any vinent cobrarà una taxa de set euros als viatgers que vulguin accedir a l’espai Schengen.
Segons les autoritats del Regne Unit, l’ETA britànica pretén millorar la seguretat de les fronteres d’aquest país i permetre al govern més control i supervisió de les persones que entren al territori britànic. El sistema busca ajudar a prevenir la immigració il·legal, frustrar els sindicats del crim organitzat i identificar possibles amenaces per a la seguretat nacional abans fins i tot que arribin a terra britànica. L’ETA també està concebuda per millorar el control fronterer i agilitzar el procés d’immigració dels viatgers preverificats i de risc baix.
La sol·licitud d’un ETA del Regne Unit és totalment en línia i sense paper. Els sol·licitants andorrans poden emplenar la sol·licitud en menys de 20 minuts. Tampoc necessiten acudir a consolats o oficines de visats per a una entrevista en persona o per presentar documents. La tramitació d’una sol·licitud d’ETA sol trigar tres dies. Els viatgers rebran la decisió, tant si s’aprova com si es rebutja, mitjançant l’adreça de correu electrònic que hagin facilitat.
Si se’ls concedeix, l’ETA es vincularà al passaport que van utilitzar per sol·licitar-la, per la qual cosa no caldrà imprimir-la. El visat britànic ETA serà vàlid per a múltiples visites de curta durada al llarg de dos anys. Els viatgers només han de sol·licitar una ETA cada dos anys o quan caduqui el passaport, cosa que passi abans, no cada vegada que visitin el Regne Unit.
Els ciutadans andorrans que tinguin previst romandre al Regne Unit més de sis mesos o treballar seguiran necessitant un visat britànic adequat.