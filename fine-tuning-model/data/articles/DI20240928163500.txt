Bonell reivindica el català com a llengua viva a Barcelona

La ministra s'ha trobat amb l'alcalde de la ciutat, Jaume Collboni

La ministra de Cultura, Joventut i Esports, Mònica Bonell, ha reivindicat el català com a llengua viva al matí dedicat a la producció editorial catalana de la 42a Setmana del llibre en català que se celebra a Barcelona. Bonell ha recordat que Andorra disposa d’una nova llei de la llengua pròpia i oficial perquè “el català, més enllà de ser l’instrument per a una comunicació bàsica i utilitària, esdevingui la llengua de cohesió de tots els ciutadans i les ciutadanes que viuen a Andorra, independentment del seu origen”. La ministra, al final del matí, s'ha trobat amb l'alcalde de Barcelona, Jaume Collboni.    
Al llarg del Matí d’Andorra, s’han presentat les principals novetats editorials del Principat d’enguany, en les quals han participat editors i autors del país. La setmana del llibre en català, que va començar el 20 de setembre, acabarà demà i Andorra hi ha estat present a l'estand número 38 amb prop de 200 títols.