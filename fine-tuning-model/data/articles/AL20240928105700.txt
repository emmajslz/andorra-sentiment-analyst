Espot comparteix amb Parolin els avenços en relació al joc d’equilibris sobre l’avortament

La trobada amb el secretari d’Estat del Vaticà ha servit al cap de Govern per concloure la setmana de treball a Nova York en el marc de l’assemblea general de les Nacions Unides

El cap de Govern, Xavier Espot, ha conclòs la setmana de treball a Nova York, en el marc de l’assemblea general de les Nacions Unides, amb una trobada amb el secretari d’Estat del Vaticà, el cardenal Pietro Parolin. Tots dos han analitzat qüestions d’interès bilateral, amb el recent nomenament i ordenació del bisbe coadjutor, monsenyor Josep-Lluís Serrano, i el joc d’equilibris sobre l’avortament entre les qüestions principals.
Els contactes que es mantenen amb la Santa Seu continuen en un pla extremadament discret. Espot i el seu equip governamental han establert una mena de pacte amb la ciutadania en relació amb el fet que abans no acabi la legislatura i especialment durant el 2025, la qüestió de la interrupció voluntària de l’embaràs ha de tenir un nou encaix en el marc legal del país. El fet que Serrano assumeixi més protagonisme al Palau Episcopal anirà de bracet amb la solució que finalment toleri el Vaticà. 
Amb tot, oficialment la trobada entre Espot i Parolin no va més enllà de l’admissió d’haver tractat les relacions bilaterals entre els dos països. Els dos mandataris han tractat la col·laboració en àmbits com la defensa dels drets humans, la solidaritat i la cooperació en la lluita contra el canvi climàtic, segons la nota oficial. A ningú no escapa, però, que el doctor en dret expert en bioètica Federico Montalvo, ben vist per l’Església i assessor del Govern, ha continuat treballant i aquest estiu ha mantingut alguns contactes amb l’executiu. Aquests petits avenços es van compartint amb les parts.
La trobada amb Parolin en va succeir d’altres que s’han fet amb anterioritat durant la jornada de vespre nit de divendres a Andorra. Tarda a Nova York. Així, després de la intervenció al Debat General de la 79a Assemblea General de les Nacions Unides a Nova York, Espot es va reunir amb el secretari general de les Nacions Unides, António Guterres. El mandatari governamental va manifestar el compromís ferm d’Andorra envers la pau, el desenvolupament sostenible i els drets humans. 
Guterres, de la seva banda, va destacar la implicació d’Andorra en l'àmbit multilateral i el grau d’acompliment davant els reptes globals. El dirigent de les Nacions Unides ha lloat la capacitat del Principat a respondre amb mesures concretes als objectius marcats per les Nacions Unides. Espot també s’ha reunit amb el president de la 79 Assemblea General, el camerunès Philemon Yang, a qui ha felicitat per la transcendència del lema d'enguany ‘Unitat en la diversitat per a l'avenç de la pau, del desenvolupament sostenible, de la dignitat humana per a tothom i per tot arreu’.