Prop de 200 obres d’Andorra i el Pirineu a la Setmana del llibre en català

La fira té lloc des d’aquest divendres i fins al dia 28 al passeig Lluís Companys de Barcelona i comptarà amb un estand conjunt de Govern i els editors del Principat i de les regions veïnes

El passeig Lluís Companys a Barcelona acull des d’aquest divendres i fins al proper dia 28 una nova edició de la Setmana del llibre en català. Serà la 42a edició i, novament, tindrà una nodrida presència andorrana. Així, hi ha un estant del Govern conjunt amb l’Associació d’Editors d’Andorra i l’Associació Llibre del Pirineu. Aquesta parada comptarà amb gairebé 200 llibres vinculats al país i al territori pirinenc. 
La fira s’ha inaugurat aquest divendres i romandrà oberta fins al dissabte de la setmana vinent. Ja fa anys, des del 2012, que hi ha presència del Principat en aquest esdeveniment, ja que permet complir l’objectiu de “promoure el sector editorial andorrà i pirinenc” així com “presentar les publicacions”. Tot per exposar “una mostra del ventall cultural del Principat i del Pirineu”. 
Estand a banda, al llarg de la Setmana tindran lloc diferents activitats. Així, el dia 28 tindrà lloc el ‘Matí d’Andorra”, acte que servirà per presentar les diferents novetats dels editors i els autors del país. Dimarts vinent, 24, hi haurà un contacontes a càrrec del músic i educador Iván Caro. Ja dijous Àlvar Valls i Roser Carol presentaran l’obra ‘Bibliografia general de Jacint Verdaguer (1864.2023)’.  
La Setmana del llibre en català compta enguany amb un total de 298 expositors i 86 casetes. Hi participaran representants dels diferents territoris on es parla aquest idioma: Andorra, Pirineus Orientals, Illes Balears i el País Valencià, així com també de l’Alguer.