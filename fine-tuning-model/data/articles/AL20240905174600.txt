Designacions ‘exprés’ a l’Institut de l’Habitatge per evitar un bloqueig

Encara que formalment no era fins dimarts que ve que els cònsols havien d’acordar el nomenament de l’arquitecte Lluís Ginjaume, davant la inoperativitat que té l’ens per ‘falta d’autoritat’, s’ha tirat pel dret i també s’ha oficialitzat Marta Alberch en la direcció

Que Marta Alberch seria directora de l’Institut Nacional de l’Habitatge (INH) estava clar. I a la mínima que els comuns han trobat una persona suposadament de consens, s’ha desencallat tot. I per la via ràpida. Perquè en principi no era fins dimarts que els cònsols, en la trobada bimensual de mandataris comunals, havien d’avalar oficialment l’arquitecte Lluís Ginjaume com el seu nou representant en l’ens. S’ha anat per la via ràpida, però. I davant la necessitat que l’institut tingui operatius tots els seus òrgans de presa de decisió s’ha fet una mena de designació ‘exprés’.
Aquest mateix dijous, la Sindicatura ha aprovat el nomenament i ha ordenat la publicació de les noves designacions. D’aquesta manera, a proposta del Govern s’ha nomenat directora Marta Alberch, que havia estat la representant dels comuns. I, com ja va avançar l’Altaveu, és Ginjaume qui li agafa el relleu en el comitè directiu en representació de les corporacions parroquials. Fet aquest tràmit de publicació, l’organisme és del tot operatiu. I és que hi havia el risc que s’acumulessin expedients sense poder prendre decisions definitives. Ja hi ha la convocatòria en marxa dels pisos del Pas de la Casa, que inicialment havien estat tots de titularitat comunal.
Relacionat
S’han anat fent els tràmits que es podien fer des del punt de vista administratiu. Però ara ja calia l’operativa dels càrrecs de designació. I si no hi haguessin estat nomenats oficialment, tot plegat amenaçava d’haver un bloqueig en la presa de decisió. I que s’encallés tot plegat. S’espera que un cop publicats els càrrecs, ja es comencin a despatxar aspectes que començaven a haver-se de posar al calaix.