Les Jornades de bruixeria presenten novetats centrades en les dones i els tallers artesanals

L'acte es celebrarà entre els dies 23 i 29 de setembre

Les terceres Jornades de bruixeria i la 21a Vila Medieval laurediana s'han presentat aquest dimecres amb novetats importants respecte a les edicions anteriors. "Enguany, hem fet coincidir les dues activitats, perquè tot suma i tot fa créixer. Des de la Vila Medieval també hem insistit en la temàtica bruixes per donar suport a les jornades" ha explicat la consellera de Cultura del comú de Sant Julià de Lòria, Teresa Areny. 
En aquest sentit, se li ha volgut atorgar importància a totes les dones que del segle XV fins al XIX van ser acusades de la pràctica de bruixeria i van ser castigades. A més, a la Vila hi haurà una forta presència de tallers artesanals com la creació de sacs amb pocions màgiques, modelatge de ceràmica o les demostracions de forja i cal·ligrafia.
Les jornades de bruixeria es celebraran del 23 al 29 de setembre, i comptaran amb diverses taules rodones amb ponents internacionals i nacionals de renom, projeccions audiovisuals, col·loquis, esoterismes, màgia i una degustació de productes locals. Pel que fa a la 21a edició de la Vila Medieval que es celebrarà el darrer cap de setmana del mes, es proposen diferents activitats per a totes les edats amb una ampliació d'espais al jardí de la biblioteca comunal i l'aparcament de Reig Patrimonia. Enguany, es presenta un mercat amb més animació i un canvi de plantejament en la inauguració, la qual passarà a ser una cercavila on participaran diferents entitats lauredianes.