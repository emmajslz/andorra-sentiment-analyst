Espot defensa a l’ONU que “res no justifica l’atac a civils”

El cap de Govern critica “la gravetat” dels conflictes a Gaza o Ucraïna

“Res no justifica els atacs que està patint la població civil, els atacs contra hospitals i escoles, que utilitzem la fam com una estratègia de guerra. Res no justifica tanta irracionalitat; una irracionalitat de la qual els nens i les nenes són les principals víctimes.” Amb aquesta inapel·lable contundència es va dirigir el cap de Govern, Xavier Espot, als seus homòlegs en la intervenció en la 79a assemblea general de les Nacions Unides, en la qual va fer una crida “urgent” a trobar “solucions als conflictes fora de la violència” i a “arribar a un dels objectius més nobles de la política: la pau”. En aquest sentit, el mandatari demòcrata va posar d’exemple la gravetat dels conflictes a Ucraïna, a Gaza, al Líban, al Sudan o d’altres permanents, com a la regió del Sahel, que “no ens poden deixar indiferents”. Per això, malgrat “l’escenari complex”, Espot va demanar, “des de la igualtat de les nacions”, fer prevaldre la Carta de les Nacions Unides i enfortir els seus pilars, a través de la defensa dels drets humans i el dret internacional humanitari. I va posar d’exemple Andorra, per haver estat capaç de “perviure al llarg de gairebé vuit-cents anys d’història de manera pacífica”. La resposta als conflictes, per a Espot, passa pel multilateralisme, la cooperació, el diàleg i el recordatori dels valors democràtics que es desprenen del mateix concepte: la dignitat, la tolerància, la igualtat, la llibertat i el respecte.
En els quinze minuts davant el faristol, Espot va vehicular el seu discurs envers el llegat del futur que es construeix amb el present. “Quina és la conquesta, la vocació i el llegat que volem que deixi aquesta civilització?”, es va preguntar. Amb la voluntat que sigui “esperançador per a les generacions futures”, a part de la resolució dels conflictes, va fonamentar la solució també en la lluita contra el canvi climàtic. Especialment preocupat es va mostrar en aquest aspecte, el qual va titllar d’“amenaça global” i el repte “més urgent, de més envergadura i el que requereix més dosis de cooperació, de col·laboració, de generositat i de respecte”. Així doncs, va ressaltar la necessitat de “remar tots en una mateixa direcció” contra una problemàtica que “provocarà un empitjorament de les condicions de vida”.
Sense perdre de vista les futures generacions, Espot va recordar el suport del Principat a l’estudi sobre l’impacte del canvi climàtic en els infants i els conflictes armats. Cap a la meitat del seu discurs, va parlar de l’agenda andorrana, pivotant les seves paraules al voltant de la igualtat i l’educació. El líder demòcrata va defensar que la igualtat, la no-discriminació i la inclusió són “transversals” en les polítiques públiques i que “les institucions exerceixen amb paritat de gènere en les posicions de presa de decisions”. Per a Espot, la recepta per a la transformació social beu de la font de l’educació. “La igualtat de gènere és un camí que requereix l’acció decidida i perseverant, i com a representants dels nostres països respectius, tenim l’obligació moral i política de promoure-la”, va apuntar, indicant que l’única forma de garantir un futur millor per a les noves generacions s’agafa amb “el compromís de transformar la igualtat de gènere d’una aspiració llunyana a una realitat concreta”.
També va tenir temps de mencionar l’acord d’associació amb la Unió Europea, un tema que va tractar de passada, però del qual va avisar que “quan Andorra assumeix una obligació, sigui sent membre d’un organisme internacional o comprometent-se mitjançant un tractat internacional, és molt conscient de les seves implicacions”. Espot va cloure el discurs apel·lant a “mantenir la fe en la humanitat i aspirar a construir un món en pau i més just, solidari i inclusiu”.