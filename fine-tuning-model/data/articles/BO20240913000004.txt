Bon test per a la Champions

El MoraBanc competeix amb el cap a Antalya contra un Barça que s’apropa a la final catalana

Els Qualifiers de la Basketball Champions League és el gran objectiu del BC MoraBanc. La Lliga Catalana ACB també és un bon caramel, però accedir a la fase de grups de la competició europea és el repte d’aquest inici de curs. El BC MoraBanc va tenir un bon test pensant en el partit de dimecres a Antalya contra el Windrose Giants Antwerp belga i va plantar cara a un Barça que va haver de tirar d’inspiració individual amb Kevin Punter (16 punts), Nico Laprovittola també amb 16, Jabari Parker amb 15 i Metu amb 14. Va ser un bon entrenament físic i els de Natxo Lezkano van perdre per 90 a 77 contra els de Joan Peñarroya, que posen un peu i mig a la final de la Lliga Catalana ACB. Si els blaugranes superen avui (21 hores) el Bàsquet Girona jugaran la final catalana contra el BAXI Manresa. En cas de triomf gironí s’haurà d’agafar la calculadora i el BC MoraBanc es podria classificar, però la final no es jugaria diumenge. El Barça es va presentar al partit amb un joc interior minvat i sense Jan Vesely, que s’està recuperant d’una operació d’apendicitis,  ni Youssoupha Fall, que va ser pare. Per tant, Willy Hernangómez va ser l’únic pivot pur de l’equip blaugrana. El BC MoraBanc, més rodat, va aprofitar la fredor de l’inici de partit dels de Joan Peñarroya per clavar un parcial de 2 a 8 amb un 2+1 de Chumi Ortega i cinc punts de Sekou Doumbouya. El Barça li va agafar el to al partit mica en mica. El físic de Justin Anderson en defensa, els punts exteriors de Kevin Punter i de l’ex-NBA, Jabari Parker, van provocar la reacció blaugrana amb un parcial d’11 a 2 per situar el 13 a 10. Els de Natxo Lezkano van perdre l’alegria ofensiva i el primer quart va acabar amb un 17 a 16 amb quatre punts seguits d’un altre ex-NBA, Chimezie Metu.La dinàmica negativa dels de Natxo Lezkano va seguir en el segon quart. El Barça va jugar a plaer i liderat ofensivament per Jabari Parker i Kevin Punter van realitzar un parcial de 11 a 3 per situar la màxima diferència en l’electrònic amb un +10 (33 a 23). El BC MoraBanc va oferir la seva pitjor imatge d’aquest inici de nou curs incloent els partits de pretemporada. Sense idees en atac i indolència defensiva i contra el Barça no es pot jugar així perquè no et perdonen ni una jugui qui jugui. Un triple de Shannon Evans II no va servir ni de punt d’inflexió i Natxo Lezkano va rebre una tècnica per protestar una decisió arbitral. Tres tirs lliures convertits per Kevin Punter i un triple de Darío Brizuela van tancar un segon acte per oblidar amb el 43 a 31. El cap semblava ja estar en la festa d de presentació de demà a davant de la seu de MoraBanc i també en el viatge de diumenge cap a Antalya (Túrquia) per disputar els Qualifiers de la Basketball Champions League (BCL) contra el Windrose Giants Antwerp dimecres a les 18 hores. Vint-i-sis punts encaixats i només 15 d’anotats. No feia bona pinta.A la represa com no es podia jugar pitjor, els de Natxo Lezkano van apretar les dents quan pitjor anaven les coses. Els de Peñarroya es van situar amb un +16 (47 a 31) a l’inici del tercer quart. I de cop i volta i sense esperar-ho va arribar un parcial de 0 a 10 del BC MoraBanc. La indolència va passar a ser del Barça i cinc punts seguits de Harding, dos de Doumbouya i un triple de Shannon Evans II van provocar el cabreig de Joan Peñarroya amb el 47 a 41. El tècnic egarenc va ser clar i contundent en el temps mort: “No és un problema de bàsquet, és un problema d’actitud”. I aquestes paraules se les va prendre seriosament Nico Laprovittola. El base argentí va anotar 11 punts seguits amb tres triples i una safata de moltíssima classe. Sistema Laprovittola per despertar al Barça davant d’un BC MoraBanc que només es va aguantar amb els punts de Doumbouya. Llavors va aparèixer la connexió de dos jugadors formats al Reial Madrid i ara a Can Barça: Juan Núñez i Willy Hernangómez. I els +16 (67 a 51) van tornar. El tercer quart va finalitzar amb un triple sobre la botzina de Kyle Kuric contra el seu ex-equip per deixar el 67 a 54.A l’últim quart, Shannon Evans II va alimentar el somni de la remuntada, però el Barça va sentenciar amb una major profunditat de banqueta. 
Lezkano: “ S’han endut el partit de manera justa”
Natxo Lezkano, tècnic del BC MoraBanc, va ser un xic crític amb la derrota contra el Barça. “Un partit que va ser menys competitiu del que volíem. L’inici de partit no ha estat malament, però hi ha hagut un moment al segon quart en què ells han posat més energia i nosaltres ens hem desmotivat. Ells han arribat a una renda molt diferencial. A aquest nivell s’ha de competir durant 40 minuts”. Va lloar la segona part de l’equip. “Hem estat mi-llor, tot i que quan ens apropàvem al marcador ells treien el seu talent i han anotat cistelles de mèrit. S’han endut el partit de manera justa”. El de Portugalete veu d’aquesta manera l’equip per afrontar la Champions League. “Ara mateix estem cansats després de dos partits en alt nivell i descansarem abans del viatge. Estem bé i amb bones sensacions. Bé a nivell de cap i de cames. Hem ficat molt volum tàctic i encara queden coses per polir”.
FITXA TÈCNICA:
90- FC Barcelona: Satoransky (0), Punter (16), Anderson (2), Jabari Parker (15) i Willy Hernangómez (10) –cinc inicial–; Abrines (1), Metu (14), Laprovittola (16), Joel Parra (4), Darío Brizuela (8), Juan Núñez (4) i Sarr (0).
77- BC MoraBanc Andorra: Shannon Evans II (15), Harding (11), 'Chumi' Ortega (6), Doumbouya (15) i Lammers (2) –cinc inicial–; Ferran Bassas (6), Chougkaz (13), Kuric (5), Dos Anjos (2), Okoye (0) i Nacho Llovet (2).
Parcials: 17-16, 43-31 –descans–; 67-54 i 90-77.
Àrbitres: Òscar Perea, Alberto Baena i Yasmina Alcaraz. Sense eliminats. 
Lloc: Palau d'Esports Catalunya de Tarragona, amb 2.900 espectadors aproximadament.