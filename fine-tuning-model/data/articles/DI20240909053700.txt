Espot reconeix “incògnites” amb la UE

Admet que encara no està tancat si és un acord mixt o no, fet que pot provocar-hi canvis

El cap de Govern va reconèixer ahir que encara planejaven “incògnites”, sobretot “des d’un punt de vista procedimental”, entorn l’acord d’associació, essencialment sobre el caràcter de l’acord. “Encara no sabem si serà un acord mixt o no, per tant, se’ns fa difícil precisar quan pot ser aquest referèndum”, va comentar un franc Xavier Espot. Aquesta decisió ateny al Consell de la Unió Europea i en cas de decantar-se per la via contrària a aquella amb què Govern compta suposaria que cadascun dels Vint-i-set hauria de validar l’acord per mecanismes interns. De fet, una altra de les incògnites és la data en què s’emetrà el veredicte, ja que Govern creia al juliol que aquesta seria a finals de setembre, però amb el retard en les traduccions –encara no es tenen els annexos traduïts en català–, Espot va situar la possible resposta definitiva “durant el mes d’octubre”.
Un aspecte de les negociacions amb Europa que el mandatari demòcrata també va abordar va ser el de les negociacions amb la UE sobre els controls fronterers que es volen aplicar a partir de l’any vinent a tots aquells ciutadans que no formen part de l’espai Schengen. “Hem començat a negociar tan bon punt hem tingut la predisposició i l’autorització de la Comissió Europea, el que no podem fer és posar la soga al coll per començar a negociar quan encara no està preparat”, va dir Espot. A més, el cap de Govern va treure pit de l’acord defensant que, a diferència de Mònaco, aquí no caldrà fer un control dels nacionals ni tampoc dels no nacionals comunitaris, tal com passa a la ciutat-estat.