Català fet a mida?

Funcionaris del servei de circulació del comú d’Andorra la Vella es plantegen impugnar els plecs de bases de dos concursos interns que cerquen sotsoficial i caporals perquè no s’exigeix obligatòriament el títol del nivell de la llengua pròpia del país

“Tanmateix, per l’accés a tots els càrrecs serà necessari posseir el títol del nivell B1 de català, a excepció del Cap del Servei que haurà de posseir el títol del nivell C1.” És un dels requisits que fixa la Llei dels agents de circulació comunals. Concretament, en un dels paràgrafs del segon punt de l’article 16. No sembla que hi pugui haver gaire interpretacions en la qüestió. Cal un títol en matèria lingüística. No serveix un tovalló signat per una eminència en català com al seu dia Messi va firmar un compromís amb el Barça. No. La llei parla de títol. I de res més.
I heus aquí que s’obre la caixa dels trons al comú d’Andorra la Vella. I és que les darreres setmanes, i amb la intenció, prou ben valorada, segurament necessària i aplaudida, de reforçar el servei de circulació parroquial, de dotar-lo de més personal, s’han convocat tot un seguit de concursos. En fi, que s’ha convocat una plaça de sotsoficial, que hauria de sortir entre els actuals funcionaris, i dues places de caporal, que de ben segur també haurien de ser ja d’entre el personal de la casa. També s’han posat en joc tres places d’agent ras.
La llei: “Per l’accés a tots els càrrecs serà necessari posseir el títol del nivell B1 de català, a excepció del Cap del Servei que haurà de posseir el títol del nivell C1.” El plec: “Si el candidat no presenta un certificat oficial del nivell sol·licitat, s’avaluarà el nivell de català requerit mitjançant una prova de nivell”
Les dues primeres estan aixecant certes suspicàcies. Per una qüestió de llengua. Vaja, que hi ha el temor per part d’alguns dels funcionaris del servei que s’està fent a mida. Ep, quedi clar, que el que es fa a mida és el nivell que s’exigeix de català. No malpensin. Però, en tot cas, si algú malpensa, deu ser per aquest el motiu que hi ha qui ja ha dut a terme les consultes pertinents per si hi ha marge per impugnar el plec de bases. Amb la supressió d’una sola frase, aparentment n’hi hauria prou.
I és que els plecs de bases per a la plaça de sotsoficial i per a les de caporals, entre els requisits acreditats necessaris per optar a la plaça hi apareix el fet d’“acreditar el diploma de llengua catalana de nivell B1 del MERC o superior, expedit o reconegut pel Govern d’Andorra”. Fins aquí no hi hauria d’haver problema perquè la llei, de la qual sí o sí penja el plec de condicions, estableix la necessitat que els agents de circulació han de disposar del títol B1.
O el que a mala espina a aquells que estan plantejant-se si fer una queixa formal, és a dir, d’impugnar les condicions reguladores del concurs, és el matís que queda per sota del requeriment principal. Un matís entre parèntesi que diu que “si el candidat no presenta un certificat oficial del nivell sol·licitat, s’avaluarà el nivell de català requerit mitjançant una prova de nivell”. En principi seria l’empresa Inlingua qui s’encarregaria de fer les avaluacions. I aquí és on apareix, ja s’ha apuntat, el dubte. ¿Cal títol o no cal? ¿El plec de bases contravé la llei? ¿O és que el nivell de català es pot acabar fent a mida?