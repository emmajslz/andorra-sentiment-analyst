Govern s’obre a ser més garant a la llei òmnibus per assolir més suports

Ensenyat demana “pragmatisme” i tenir debats “menys maximalistes” en el seu discurs

“Nosaltres creiem que si hem de retocar algunes coses, perfeccionar-les, millorar-les i envoltar-les d’encara més garanties per aconseguir el suport dels grups parlamentaris de la majoria i de l’oposició, evidentment, estem plenament disposats a fer-ho”. Amb aquesta frase, el cap de Govern, Xavier Espot, va estendre la mà a les formacions de la minoria de cara al debat de la llei òmnibus al Consell General, tot i que amb matisos.
Aquesta voluntat de consens parteix de la concepció de l’executiu que s’ha fet una feina prèvia de “ponderació i d’equilibri” amb les mesures, les quals consideren que el resultat final no ha de distar molt de la seva proposta. “Volem una llei que aporti seguretat jurídica, que sigui clara i fàcil d’aplicar”, va dir Espot, que va afegir que seria pitjor si “el conjunt d’esmenes acaben complicant el text de tal manera que després generi poca seguretat jurídica”. En aquest sentit, el mandatari demòcrata va defensar les tres palanques per posar més pisos de lloguer al mercat: fer transitar una part dels habitatges d’ús turístic cap al lloguer residencial, fer aflorar el màxim de pisos buits i constituir un parc immobiliari.
Les declaracions d’Espot van fer-se després del també tradicional discurs del síndic general, Carles Ensenyat, que va fer una crida a assolir el “pragmatisme” en qüestions de la vida quotidiana dels andorrans, com la pèrdua de poder adquisitiu, el no poder accedir a un habitatge a preu assequible o el futur de les pensions. Pel que fa als debats parlamentaris que ell dirigeix, el síndic va demanar, sobretot entorn a la qüestió europea, tenir-los en termes “una mica menys maximalistes i una mica més racionals”. En aquest sentit, Ensenyat va defensar que “potser part de la discrepància rau a pensar que es tracta d’un canvi radical o que l’alternativa és entre l’acord d’associació i la catàstrofe”. A més, va esmentar que “la consolidació de les relacions amb l’entorn europeu és un pas coherent i lògic amb la nostra evolució”.
El síndic general també va posar en relleu la importància de mantenir els dos Coprínceps i les fites assolides en matèria de foment de la identitat andorrana, com la reucperació dels frescos de Sant Esteve o la llei del català.