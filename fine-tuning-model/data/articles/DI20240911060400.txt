Anàlisi dels contactes amb els bancs centrals de França i Espanya

La trobada permetrà actualitzar la negociació per als controls fronterers

L’estat de les converses amb el Banc de França i el Banc d’Espanya amb relació a l’accés de la banca andorrana als mecanismes de liquiditat és un dels punts destacats de la nova trobada dels membres del pacte d’estat per a un acord d’associació entre Andorra i la Unió Europea. La cita és el pròxim dia 18 i és la primera després de l’aturada estiuenca. Espot es va reunir amb el governador del Banc de França, François Villeroy de Galhau, per tractar la implementació del protocol financer. Cal recordar que Andorra ha demanat que el Banc de França sigui el seu prestador d’última instància, una petició que no ha rebut resposta encara i que també s’ha plantejat al Banc d’Espanya.
L’altre punt important que s’abordarà és l’estat de l’avançament del procés de revisió de l’acord d’associació per part dels estats membres de la UE. A la reunió es repassarà l’estratègia de comunicació i el pla d’accions específic, i l’estat d’avançament del procés de traducció del text de l’acord al català.
En la proposta de l’ordre del dia hi ha la demanda per precisar la situació de les negociacions amb la Unió Europea relativa al futur control de les fronteres. Demà està prevista una reunió entre una delegació andorrana i la direcció general Home per tractar aquest tema, que té a veure amb la decisió de Brussel·les de blindar l’espai Schengen per motius de seguretat i de major control de la immigració de països no comunitaris. Precisament el cap de Govern s’hi va referir diumenge durant la festa de Meritxell i va avançar que aquest sistema no afecta els residents a Andorra.