Les xarxes d'evasió i el retorn del Romànic seran protagonistes a les jornades de Patrimoni

Les visites a alguns museus i monuments seran gratuïtes

Les Jornades Europees del Patrimoni (JEP) que aquest any porten el lema 'Rutes, xarxes i connexions' se celebren a Andorra del 12 al 21 de setembre i es centren al volant del desenvolupament històric, econòmic i social de les regions gràcies a la comunicació i a l’intercanvi entre territoris, segons informa el Govern. Les jornades s’organitzen des del departament de Patrimoni Cultural del ministeri de Cultura, Joventut i Esports i tenen com a objectiu mostrar les particularitats del país a través de noves perspectives dels espais i els trajectes. La celebració internacional impulsada pel Consell d’Europa i la Unió Europea es plantegen com una activitat participativa en relació amb el patrimoni cultural i permetrà visitar alguns museus i monuments de forma gratuïta. 
Les activitats més destacades són la taula rodona ‘El retorn del Romànic’, al voltant de la recuperació del patrimoni cultural andorrà, que se celebrarà el dimarts 17 de setembre, a l’Espai Columba, a les 18.30 hores; i la caminada per conèixer les dificultats que els refugiats de la Guerra Civil espanyola i la Segona Guerra Mundial van patir en fer el seu pas per la frontera andorrana i quina va ser la implicació dels passadors. Aquest itinerari, sota el títol ‘Refugi natural, les xarxes d’evasió andorranes al segle XX’, estarà guiat per l’historiador Pau Chica i tindrà lloc el 21 de setembre a les 9 hores, amb sortida des de l’aparcament de Naturland.
La primera activitat de les jornades serà la visita dels tècnics de la Biblioteca Nacional el 12 de setembre a les 18 hores a diferents espais del barri antic d’Andorra la Vella que són escenaris de la literatura del país. I el mateix dia s’obre la consulta ciutadana per escollir la restauració d’un dels béns mobles del fons de Patrimoni Cultural, que es fa a través de la secretaria d’Estat d’Igualtat i Participació Ciutadana, mitjançant la plataforma www.visc.ad. Enguany, es podrà votar per la restauració d’una bandera d’Andorra del segle XIX, procedent de la Casa de la Vall; o per la restauració d’una peça del monument de Setmana Santa de finals del segle XVIII, de l’església de Santa Eulàlia d’Encamp; o per la restauració d’un conjunt de tres llibres dels segles XVIII i XIX, procedents del fons bibliogràfic de Casa Rossell. La votació estarà oberta fins al 18 d’octubre.
El programa inclou sortides guiades pels especialistes, per conèixer la recuperació de la Farga del Madriu, i per descobrir el passat siderúrgic d’Ordino, i també una ruta etnobotànica per conèixer els usos que han tingut i tenen la varietat de plantes que es troben als boscos del Principat, i una altra per descobrir els monuments de l’Andorra medieval.
Les activitats musicals seràn el concert The Rest is Silence ‘La resta és silenci’, a càrrec de Daniel Claret, Maria Florea i Lara Fernández, que es combinarà amb una visita a l’antic centre emissor de Ràdio Andorra. I un itinerari pels orgues de diverses esglésies del país que inclourà una breu demostració sonora a càrrec de l’associació Amics dels Orgues de les Valls d’Andorra. La participació a totes les activitats és gratuïta amb reserva prèvia al telèfon 844141 o al correu contacte_patrimoni@govern.ad.