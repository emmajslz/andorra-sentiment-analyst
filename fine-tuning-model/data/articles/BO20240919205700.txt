Espot demana “generositat” al sector immobiliari i la construcció

El cap de Govern lamenta el comunicat conjunt i hi veu “una certa falta de lleialtat”

Enuig i disgust per “com s’han fet les coses”. Aquesta és la sensació que té el Govern després del comunicat conjunt de les principals associacions dels sectors de la construcció i immobiliari, juntament amb l’Associació de Propietaris de Béns Immobles i l’Associació d’Empreses d’Allotjaments Turístics, per mostrar el rebuig al projecte de llei per al creixement sostenible i el dret a l’habitatge, i demanar diàleg a l’Executiu.
I és que tal com ha recordat avui el cap de Govern, que ha lamentat també “una certa falta de lleialtat”, ja “estàvem parlant amb aquestes associacions” que han signat el comunicat. En aquest sentit, Xavier Espot ha explicat que “fa dos dies ens vam reunir” amb l’Associació de Contractistes d’Obres d’Andorra (Acoda), una trobada on es van plantejar “una mitja dotzena d’esmenes”, a cap de les quals es va tancar la porta, ja que “vam avançar que algunes estàvem disposats a acceptar-les”, mentre que per a les altres “ens havíem activitat precisament per veure si podíem trobar una solució de compromís”.
Malgrat això, i “paradoxalment”, i aquí la “certa falta de lleialtat”, ha continuat Espot, “mentre que davant nostre es proposaven esmenes, per un altre costat s’estava redactant un comunicat on es demanava el rebuig en ple de la llei”. El cap de Govern ha lamentat que “aquesta no és la forma de construir les coses entre tots plegats” i, seguint les manifestacions que ja va fer dimecres el ministre portaveu, ha reiterat que des de l’Executiu “hem de respondre i obeir la satisfacció de l’interès general i aquest no és mai la suma d’interessos sectorials”, i ha carregat amb força contra els sectors de les immobiliàries i de la construcció, que considera que “es poden donar bastant per satisfets de com els han anat les coses els darrers anys”.
I per aquest motiu, ha considerat que “no és massa demanar que facin cert esforç de generositat” de cara al “benefici comú”, que “és el dret a l’habitatge dels nostres ciutadans i ciutadanes” i “el creixement sostenible del nostre país”, un “anhel compartit per la gran majoria de la ciutadania”, un “petit sacrifici”, ja que “al final les mesures que incorporem al projecte de llei són molt meditades, molt ponderades i molt equilibrades”.
Espot, que ha insistit que “estem bastant disgustats per com s’han fet les coses”, ha remarcat que “entre tots plegats hem de ser capaços d’assolir un text legal on puguem retrobar-nos”, fet per al qual és indispensable que hi hagi un esforç de tots, ja que “si no aquest retrobament plegats és impossible”, i també molt diàleg. En aquest sentit, el cap de Govern ha deixat clar que dialogar “no vol dir emplaçar els grups parlamentaris a no aprovar o a fer una esmena a la totalitat d’un text que és necessari per a la prosperitat econòmica i social del país”.
Així, el cap de Govern ha destacat que “deixem la porta oberta a seguir la tasca de diàleg”, si bé també ha volgut advertir les associacions signatàries del comunicat conjunt que “prenem nota que les formes no han estat les esperades” ni “les que toca a associacions tan representatives i nombroses com les que han signat”.
Quant a les esmenes que els sectors concernits plantejaven, Espot ha recordat que n’hi havia en relació amb l’eliminació dels treballadors desplaçats i al règim sancionador, en el sentit que “no fos tan rigorós”, ja que, en cas d’incompliment, “podria suposar alguna dificultat per sobreviure” a les empreses, així com l’opció de flexibilitzar les conseqüències dels retards o incompliment en l’entrega de les obres si era per manca de personal, mesures compensatòries, en el cas dels allotjaments turístics, per si “no s’havia amortitzat la totalitat de les inversions”, i algunes modificacions de caràcter fiscal, modificacions “tècniques” que “poden ajudar els sectors sense comprometre l’esperit de la llei”. 
AE sol·licita una pròrroga de 15 dies per presentar esmenes
El grup parlamentari d’Andorra Endavant ha sol·licitat una pròrroga de 15 dies de termini per a la presentació d’esmenes al projecte de llei per al creixement sostenible i el dret a l’habitatge, una petició que “respon a la necessitat de finalitzar les trobades amb tots els agents concernits amb l’objectiu de formular propostes de canvi ben fonamentades al text”, segons ha informat en un comunicat.
La formació, que ha recordat que les esmenes a l’articulat es presentaran “en paral·lel” a l’esmena a la totalitat anunciada ja fa setmanes, insisteix que es tracta d’un text que “té un impacte directe en el teixit econòmic i social del país”, motiu pel qual “és imprescindible disposar del temps necessari per dur a terme un procés de consulta”.
Cal recordar que Andorra Endavant ja va denunciar l’abril passat, quan el Govern va anunciar aquest projecte de llei, que es tractava d’un text d’un “intervencionisme excessiu” i que “agreujaria la crisi de l’habitatge”, ja que tindria l’efecte contrari al desitjat.