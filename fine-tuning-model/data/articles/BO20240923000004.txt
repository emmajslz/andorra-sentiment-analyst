El somni europeu deixa dubtes

El MoraBanc, que dissabte rep el Dreamland Gran Canària, només disputarà la Lliga ACB

Les pretemporades serveixen per al que serveixen. Hi ha gent que dona importància als resultats, i és veritat que guanyar sempre dona més confiança, però no té res a veure amb la realitat de la competició oficial. El BC MoraBanc té set jugadors nous, és a dir, en bàsquet és gairebé una plantilla nova. A la pretemporada va guanyar tres partits dels quatre amistosos disputats. Els de Natxo Lezkano, que van començar més aviat que la resta, van superar l’Hiopos Lleida (85 a 80), el Joventut Badalona (88 a 69), el Casademont Saragossa (87 a 62) i després derrota contra La Laguna Tenerife (76 a 84). A la Lliga Catalana ACB triomf per 84 a 61 contra el Bàsquet Girona, i es va quedar sense final en perdre contra el Barça per 77 a 90. A la Basketball Champions League va superar als quarts de final el Windrose Giants Antwerp per 91 a 73, però en les semifinals no van donar la imatge que tocava contra el Telekom Baskets Bonn. El campió del 2023, que venia de perdre els dos últims amistosos de la seva pretemporada, va passar per sobre del BC MoraBanc, que només va despertar quan estava 19 punts per sota en l’electrònic. I el pitjor de tot plegat és que es van veure totes les costures amb una cara de Natxo Lezkano força gràfica i també els nervis que va passar Francesc Solana, el director esportiu. Tot plegat amb la visita dissabte (20.45 hores) del Dreamland Gran Canària amb l’inici de la Lliga ACB, l’única competició que aquesta temporada jugaran els de Natxo Lezkano –sense parlar de la Copa del Rei, que la juguen els vuit primers, però no se sabrà fins al final de la primera volta–. Quins dubtes va deixar el partit disputat contra el Telekom Baskets Bonn? No hi va haver joc coral, van ser superats a nivell físic contra un rival molt dur i uns àrbitres amb el criteri esbiaixat, hi va haver jugadors fent la guerra pel seu compte,  i el joc interior flaqueja amb un Ben Lammers que encara no està responent a les expectatives del seu fitxatge. Felipe Dos Anjos segueix irregular en el seu joc i el millor, contra els alemanys, va ser Nacho Llovet qui continua sent un dels últims homes de la rotació de Natxo Lezkano –sense comptar Aaron Ganal–. Són set jugadors nous i només segueixen Jerrick Harding, Stan Okoye, Nacho Llovet, Felipe Dos Anjos i Rafa Luz. Aquest últim, el base hispano-brasiler, no començarà la Lliga ACB per una lesió muscular. En la direcció de joc, Ferran Bassas encara està en fase d’adaptació i Shannon Evans II, tot i tenir molt de talent per anotar, ha d’aconseguir aportar totes les virtuts que té al servei de l’equip. Una de les bones sensacions d’aquesta pretemporada és Chumi Ortega. L’escorta de Yecla va sobrat de caràcter, i entre tant jugador de molt de talent i amb molta capacitat d’anotar ell serà totalment clau. L’ex-Zunder Palència va ser el jugador clau quan els de Natxo Lezkano van donar la volta a l’electrònic quan perdien de 19 punts. Jerrick Harding encara no ha recuperat la bona versió que va tenir al final de la temporada passada i encara està irregular. Contra el Telekom Baskets Bonn un dels millors va ser Kyle Kuric. El fitxatge estrella d’aquest nou projecte va anotar 19 punts amb 2 de 3 en tirs de 2, 2 de 4 en triples i 9 de 9 en tirs lliures per 16 de valoració. Va ser el millor partit de l’ex-Barça i Zenit St. Petersburg després d’arribar amb unes molèsties a la fascia plantar. No és l’únic que arriba bé en aquesta posada a punt, ja que Nikos Chougkaz ha anat de menys a més i en el cinc inicial, en aquests partits de la Ronda Prèvia de la Basketball Champions League, va superar en el cinc inicial a un altre que ha deixat molt bones sensacions aquesta pretemporada: Sekou Doumbouya. L’aler pivot guineà-francès, amb uns números brillants, ha de millorar en l’apartat defensiu i també en el joc col·lectiu. Natxo Lezkano segur que li troba més punts negatius que positius. No pas com els aficionats que han vist com l’ex-Chorale Roanne ha entrat molt pels ulls. I el joc interior? És el que més dubtes deixa. L’ombra de Marin Maric, qui ho anava a dir, és molt allargada. Ben Lammers, que també va arribar a l’inici de pretemporada amb unes molèsties, li falta aquest punt de caràcter i lideratge del croat. I Felipe Dos Anjos és el center de rotació i un bon home de vestidor. I el primer partit de la Lliga ACB serà contra el Dreamland Gran Canària de Jaka Lakovic. Els canaris no han tingut una pretemporada on han alimentat l’optimisme desmesurat. Tot el contrari. Tres derrotes en els cinc amistosos disputats i amb els fitxatges de Carlos Alocén (Reial Madrid, Caleb Homesley (Tofas Bursa), Joe Thomasson (Maccabi Tel-Aviv), Jakub Urbaniak (segon equip), Mike Tobey (Estrella Roja) i George Conditt IV (Gigantes de Carolina). Segueixen els ex-MoraBanc: Andrew Albicy i John Shurna i també Jovan Kljajic, Miquel Salvó, Pierre Pelos i Nico Brussino.