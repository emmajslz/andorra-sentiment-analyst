Progressistes-SDP es resitua amb la "construcció d'un espai transversal del centre progressista"

L'assemblea general del partit confirma el seu suport a l’acord d’associació amb la UE i al pacte d’Estat pel sistema sanitari

L’Assemblea General de Progressistes-SDP, reunida aquest darrer cap de setmana, ha debatut tres ponències vinculades al moment polític que viu el país. Una de les ponències, presentada pel president del partit, Josep Roig, feia referència a "la posició que hem d’adoptar els Progressistes en l’actual escenari polític". I en aquest sentit es va aprovar treballar en la proposta de "construcció d’un espai transversal del centre progressista" i des d'aquest es "pugui fomentar que Andorra trobi el seu lloc dins d’Europa obrint-se a les oportunitats que l’acord d’associació pot oferir".
Així s'explica en un comunicat, en el qual també es fa referència a la ponència presentada per Jaume Bartumeu, que representa el partit en el pacte d’Estat per a l’acord d’associació amb la UE, amb el títol “Europa no és una opció, és una necessitat". Els progressisten van debatre a l’entorn de la utilitat política de la participació al pacte d’Estat i es va compartir la conclusió que en un món on manen les grans xifres, els petits –i la gent d’Andorra som petits- només serem forts si anem junts amb Europa. L’Assemblea es va pronunciar així per defensar el sí en la propera consulta sobre la ratificació de l’acord d’associació amb la UE.
D’altra banda, l’Assemblea va debatre la ponència presentada per Alain Mateu, representant de Progressistes-SDP al Pacte nacional per la qualitat, l’eficiència i la sostenibilitat del sistema sanitari. L’Assemblea va aprovar la proposta d’Alain Mateu de participar activament en el treball per aconseguir una millor qualitat assistencial, una major eficiència i sostenibilitat del sistema i una millor coordinació entre els diferents actors del sistema sanitari.