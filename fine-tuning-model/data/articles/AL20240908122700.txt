Acord en cercar “consens” i “confluències” sobre habitatge i Europa, que marcaran el curs polític

L’oposició retreu a Demòcrates que no escolti les propostes que venen dels grups que no formen part de la majoria, mentre Montaner defensa que “sempre fem un debat amb respecte i a base d’arguments”

Els diversos grups polítics del Consell General han valorat de manera positiva el discurs del síndic general, Carles Ensenyat, amb motiu del Dia de Meritxell i tots han coincidit a mostrar-se favorables a trobar “consens” i “confluències” en dues de les principals matèries que creuen que centraran el proper curs polític i que han estat les protagonistes de l’al·locució: habitatge i acord d’associació amb la Unió Europea (UE). Recullen el guant, ara bé, des de l’oposició també es fa crítica. Concòrdia i PS han coincidit a recordar que el consens passa per escoltar també les propostes que venen de fora de la majoria.
“Les paraules són molt bones, però necessitem accions pràctiques”, ha afirmat el líder de Concòrdia, Cerni Escalé, que ha reconegut que viuen “amb molta consternació” el fet que des de la majoria parlamentària no admetin a tràmit les seves proposicions de llei ni vulguin discutir les seves propostes mentre fan un discurs “d’una gran preocupació per al país”. “Si hi ha una gran preocupació per al país, que m’ho crec que hi és, aleshores necessitem començar a actuar i fer-ho de forma decidida”.
En aquest sentit ha retret que s’inicia un període de sessions ple de lleis “que no haurien d’haver existit”, sobre habitatge, conservació del territori, poder adquisitiu, immigració... “Amb una gestió acurada del dia a dia no les hauríem necessitat”, ha afirmat. Així, ha reconegut que es prendran mesures “dures econòmicament” i que seran “agressives per al teixit econòmic i social”, i per tant, “vivim amb molta impaciència els discursos que escoltem per part de Demòcrates perquè el nostre país no pot esperar per fer passos perquè l’habitatge baixi de preu i perquè la construcció vagi parant”. Finalment, ha desitjat que el Govern “escolti les paraules del síndic” i que el consens “no vingui únicament de les propostes de Demòcrates”, perquè des del seu punt de vista “compromís real vol dir permetre que vinguin propostes també de veus que no siguin les dels grups parlamentaris de la majoria”.
En línies similars s’ha expressat el socialdemòcrata Pere Baró. “Si algú vol trobar consens, evidentment ens trobarà, principalment perquè fa deu anys que proposem mesures i ells ens diuen que no”, ha retret. Així, espera que el Govern i els grups de la majoria “tinguin amplitud de mires per poder trobar un text consensuat i això no vol dir el text que proposin ells, sinó un text on la majoria ens puguem sentir confortables”.
ACORD AMB LA UE 
El president del grup parlamentari de Demòcrates, Jordi Jordana, ha posat el focus, sobretot, en l’acord d’associació i la successió del bisbe. En el primer cas ha reiterat que “no és un trencament ni l’apocalipsi, sinó que s’ha d’entendre com un pas més dins d’aquest avançament progressiu que fem a Andorra i tot s’ha de relativitzar i analitzar de forma positiva i confluent”.
Finalment, ha apuntat la resta de temes que han centrat l’actualitat darrerament, com l’habitatge i el creixement sostenible, que es veuran reflectits a la llei òmnibus i que creu que han de ser “el pal de paller” per continuar amb la consolidació del creixement ordenat.
Per al president del grup de Ciutadans Compromesos (CC), Carles Naudi, el discurs del síndic es resumeix en “pragmatisme”. Una qualitat que creu que s’ha d’aplicar per aportar solucions als problemes dels ciutadans, com l’habitatge, però també de cara a l’acord d’associació. “Amb pragmatisme i no amb idees europeistes o antieuropeïstes és amb el que hem d’afrontar aquests mesos que venen d’anàlisi per entendre l’acord i afrontar el referèndum”.
La presidenta del grup parlamentari d’Andorra Endavant, Carine Montaner, ha afirmat que “nosaltres som pragmàtics” i per aquest motiu es va demanar un estudi al gabinet Gide. Insistint que es perd “el model d’immigració” que per a ells és una línia vermella ha defensat que “nosaltres sempre fem un debat amb respecte i basant-nos amb arguments i per tant, continuarem en aquesta línia”. També ha recordat que estan en contra de la llei òmnibus per un “intervencionisme excessiu que té un efecte contrari al desitjat”.
Finalment, el conseller general no adscrit, Víctor Pintos, ha reconegut que “treure el temes fora de context no arregla res” i per això ha demanat ser capaços de “consensuar les grans línies estratègiques per tirar endavant i no quedar encallats amb discussions partidistes”.