Actiu el telèfon 177 de prevenció del suïcidi: “gratuït i confidencial”

Salut i la Fundació Ajuda i Esperança signen un acord de col·laboració per impulsar-lo

Ja té número assignat i no només això, sinó que ja està en funcionament des d'avui: el telèfon 177 de prevenció de conductes suïcides anunciat des de fa mesos pel ministeri de Salut és una realitat. Se l’ha batejat amb el nom de línia verda i està actiu les 24 hores els 365 dies de l’any. “És gratuït, segur i totalment confidencial”, en paraules de la presidenta de la Fundació Ajuda i Esperança, Esperança Esteve, que és qui el gestiona a través d’un conveni de col·laboració que s'ha signat avui mateix. Una “fundació veterana” que compta amb més de 50 anys d’experiència amb el conegut telèfon de l’esperança i que després s’ha especialitzat en l’atenció específica de prevenció del suïcidi. Una entitat, a més, acostumada a treballar amb administracions públiques i que compta amb més 400 voluntaris i un ampli equip de professionals qualificats –psiquiatres i psicòlegs– per donar resposta a les trucades de persones que tenen idees suïcides o que volen morir. 
La presentació del projecte s'ha fet coincidir amb el Dia mundial per a la prevenció del suïcidi que se celebra cada 10 de setembre. El pressupost que es destinarà des de Salut per a aquesta iniciativa és de 5.000 euros al mes. Segons ha explicat la titular del gremi, Helena Mas, aquesta iniciativa es deriva de l’acció 46 del Pla integral de salut mental i addiccions (Pisma) i és “un pas endavant en la lluita contra el suïcidi”. Un tema del qual “no parlem prou”, ha reconegut la ministra. Potser per això, ha recordat algunes de les dades que ja coneixíem també des de fa uns mesos però que no per això deixen de ser colpidores. Entre el 2022 i el 2023 hi va haver 9 suïcidis a Andorra i 79 intents autolítics, la qual cosa suposa una incidència de 6,82 persones per 100.000 habitants. Mas també ha posat en relleu que les edats amb més afectació a nivell mundial són els joves d’entre 15 i 29 anys.
Voluntaris també d’aquí De moment les persones que atendran la trucada seran de fora del país, tot i que la intenció és que en el futur s’hi incorpori gent del país disposada a rebre la formació i els protocols de la Fundació Ajuda i Vida. Preguntada expressament per això, Esteve ha indicat que avui en dia el més important és que qui truqui sigui atesa en la seva llengua materna. En aquest sentit, ha fet notar que els voluntaris poden estar a Barcelona o en qualsevol altre lloc del món, cosa que avui en dia és possible gràcies a la tecnologia. 
I el nivell d’efectivitat? Tot i que és difícil de mesurar, Esteve sí que ha assenyalat que almenys s’han portat a terme una cinquantena de “rescats” de persones amb intents d’autòlisi. Però també ha estat molt clara, altres intents “no s’han pogut evitar” perquè l’elecció, en últim terme, és de cada persona. De fet, la ministra ha previst que tenint en compte els 40 casos d’intents de suïcidi que es donen cada any, almenys aquesta podria ser la quantitat de trucades que rebés la línia verda. En qualsevol cas, tot és començar, i a mesura que el telèfon sigui més conegut aniran augmentant.
I què passa quan es fa la trucada? Naturalment s’escolta la persona, que pot trucar les vegades que vulgui i estar-s’hi el temps que necessiti. Si el voluntari detecta que el risc de suïcidi és imminent o d’un grau alt es posaran en alerta o s’activaran els serveis d’urgències, ha explicat Mas. Segons la presidenta de Vida i Esperança, es pot donar el cas que simultàniament s’estigui acompanyant la persona que té idees suïcides i si es percep aquests nivells de risc s’activin alhora els serveis d’emergències. Esteve també ha puntualitzat que el 177 també està pensat per escoltar l’entorn familiar dels qui han perdut algú que s’ha suïcidat. 
La iniciativa ha estat possible gràcies a la col·laboració d’Andorra Telecom. I qui va posar en contacte el ministeri de Salut amb la fundació va ser l’Associació per la defensa del jovent en risc d’Andorra (Adjra). De fet, la seva presidenta, Sandra Cano, ha expressat la seva satisfacció perquè el projecte s’hagi pogut fer realitat. 
Xat per a jovesEsteve i Mas han anunciat que cap a l’octubre es posarà en marxa un xat de suport emocional per a adolescents i joves que també gestionarà la Fundació Ajuda i Esperança. Serà a través de WhatsApp i servirà per acompanyar problemàtiques de salut mental.
Reunió de Salut i els veïns del RòdolLa ministra de Salut, Helena Mas, es tornarà a reunir amb la comunitat de veïns del Ròdol a finals d’aquesta setmana o a inicis de la vinent per tractar del trasllat de consultes externes de Salut Mental i el centre de dia a aquest edifici. Es tracta de la segona trobada, la primera va ser al juliol, que mantindrà amb els veïns donat que alguns han expressat la seva preocupació per aquest dispositiu de Salut Mental. Mas ha reconegut que s’hauria d’haver tingut en compte els veïns des d’un primer moment. 
L’estratègia nacional es presentarà a l’octubreLa titular de Salut, Helena Mas, ha anunciat que l’estratègia nacional de prevenció i lluita contra el suïcidi 2024-2028 “s’està acabant d’enllestir per part de l’equip del ministeri”. Una estratègia fruit de la proposta d’acord del Consell General que es va votar a finals de maig a demanda del PS i que recollirà els eixos i les accions que tenen a veure en la prevenció i lluita contra el suïcidi. Per tant, inclourà mecanismes que tenen a veure amb la prevenció, l’assistència, el tractament, seguiment i acompanyament de les persones que tenen idees suïcides. A més, es tindran en compte també accions formatives per a tots els col·lectius concernits.