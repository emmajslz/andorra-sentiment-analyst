L'agost es tanca amb 304 persones en recerca de feina a Treball

Representa un 2,9% menys que el mes de juliol

El mes d'agost es va tancar amb 304 persones a l’atur, la qual cosa representa un 2,9% menys que el mes de juliol, i un 4,1% menys que al mateix mes de l’any anterior (quan hi havia 317 persones). La taxa d’atur se situa en l’1,4% de la població activa i comptabilitza 766 persones entre 15 i 74 anys. Quant al nombre de demandants en millora a final de mes cal destacar que era de 236 persones, amb una variació respecte al mes anterior del 3,1% i un descens del 5,2% respecte al mateix mes de l’any anterior. Pel que fa al nombre total de llocs de treball oferts, era de 1.495, amb un descens del 4,3% si es tenen en compte les dades del mes de juliol. Respecte al mateix mes de l’any anterior, la variació del nombre de llocs de treball oferts és d’un 15% menys. 
La taxa d’ocupació estimada en el segon trimestre del 2024 se situa en el 83,8% de la població d’entre 15 i 64 anys. Aquesta ràtio suposa un augment de 0,8 punts respecte a l’any passat, i de 0,7 punts si es compara amb el primer trimestre de l’any, tal com explica el departament d'Estadística del Govern. Així, el nombre d’ocupats s’estima en 52.852 persones. Per sexes, la taxa d’ocupació dels homes s’incrementa 0,8 punts respecte a l’any passat i 0,3 punts trimestralment. Pel que fa les dones, segons Estadística la taxa d’ocupació augmenta 0,7 punts en termes anuals, i 1 punt en relació amb el trimestre anterior. 
La població assalariada estimada és de 42.984 persones, és a dir, el 81,3% de la població ocupada entre 15 i 64 anys. Aquesta ràtio suposa una disminució d’1,8 punts respecte a l’any passat i es manté pla respecte amb el primer trimestre de l’any