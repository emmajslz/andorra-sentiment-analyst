Andorra acull una trobada internacional per al desplegament del projecte europeu Solidigital

La iniciativa busca facilitar l'accés als serveis socials a les persones que es troben en situació de vulnerabilitat

Els dies 5 i 6 de setembre, Andorra és el punt de trobada de set entitats provinents de França, de Catalunya i Andorra, amb motiu del desplegament de la primera fase del projecte europeu Solidigital, impulsat en el marc del programa de col·laboració transfronterera Interreg Poctefa de la Unió Europea. Aquesta fase de desplegament del projecte se centra en la cartografia dels recursos socials del territori, que es durà a terme amb la col·laboració de diverses entitats socials. Durant l'estada a Andorra, els investigadors visitran la Creu Roja. Andorra Recerca i Innovació és l’encarregada de desplegar el projecte al Principat.
El projecte Solidigital, busca facilitar l'accés als serveis socials a les persones que es troben en situació de vulnerabilitat, així com la tasca d’acompanyament dels professionals. El projecte es basa en l'ús de la 'Siloguia', un mapa interactiu de recursos socials que ofereix informació detallada sobre els serveis disponibles a cada regió, i el 'Nidus', una caixa forta virtual que permet desar de manera segura documents al núvol i poder-hi accedir des de qualsevol ordinador o telèfon mòbil i compartir-los amb professionals. 'Nidus' ja està disponible al Principat.