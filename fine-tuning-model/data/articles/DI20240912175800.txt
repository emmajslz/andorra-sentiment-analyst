L'oposició reitera que calen mesures "valentes i fermes" en matèria d'habitatge

La primera sessió del Consell General s'ha celebrat aquesta tarda

El curs polític ha arrencat amb el tema de l'habitatge com un dels principals cavalls de batalla entre les diferents formacions polítiques. Així s'ha pogut evidenciar en la primera sessió de Consell General després de les vacances parlamentàries en què aquest tema ha estat motiu de debat entre majoria i oposició. De fet, l'habitatge ha centrat el debat tant en el segon dels punts de l'ordre del dia, l'informe anual del raonador del ciutadà al Consell General corresponent al 2023 com en el nomenament de dos membres del comitè director de l'Institut Nacional de l'Habitatge.
L'informe del raonador del 2023 va tenir un increment destacat de consultes en l'habitatge. Des de l'oposició s'ha criticat que això sigui fruit "de la inactivitat i la mala presa de decisions" del Govern i els grups de la majoria. Així ho ha posat en relleu el conseller socialdemòcrata Pere Baró, que ha lamentat una política "curtterminista" per part de l'executiu i que la "inactivitat" provoqui que s'estigui a "anys llum" de les solucions que ja es comencen a albirar en altres països.
La presidenta suplent del grup parlamentari de Concòrdia, Núria Segués, ha manifestat que l'augment de dossiers "posa de manifest" la problemàtica de l'habitatge i ha subratllat el fet que de les dades se'n deriva que es tracta d'un problema que no només afecta persones nouvingudes amb dificultats per trobar habitatge sinó a persones "ja arrelades" i que veuen que la seva estabilitat al país "perilla". I ha volgut incidir que precisament aquestes dificultats en l'habitatge fa que sectors com l'educació i la sanitat tinguin molts problemes "per cobrir vacants".
El president del grup parlamentari Demòcrata, Jordi Jordana, ha volgut destacar que si el Govern no hagués pres mesures els dossiers tramitats pel raonador en matèria d'habitatge encara serien més i ha emfasitzat que "no poden admetre" que s'afirmi que l'executiu no ha pres mesures. 
En el punt que ha servit perquè els membres del comitè director de l'Institut Nacional de l'Habitatge proposats pel Govern i els comuns, Marta Alberch i Lluís Ginjaume, hagin estat nomenats amb el vot favorable de tot l'arc parlamentari, les crítiques a l'acció del Govern tampoc han faltat. Així, Baró ha lamentat que des de l'anterior direcció es fes palesa la "poca voluntat política" de dotar l'institut del rol que li correspon i també de la "importància" que ha de tenir. La consellera de Concòrdia Maria Àngels Aché ha manifestat que espera que l'institut pugui prendre decisions que "ajudin" la població "no només a construir cases sinó llars".
Marsol ha destacat que l'institut de l'habitatge arrenca un nou curs amb aquests nomenaments i ha subratllat que s'espera que es doni continuïtat al treball endegant, però també que es doni "una nova mirada". Així, ha defensat el perfil de la que serà directora, Marta Alberch, que precisament ja formava part del consell director com a representant dels comuns. A més de lloar el perfil d'Alberch, també ha subratllat el del candidat dels comuns, que té "amplis coneixements en arquitectura i habitatge" i, per tant, conformen una "bona proposta" i "complementària" i que es completa amb la continuïtat del tercer membre.
La sessió de Consell General també ha servit perquè s'hagi aprovat per unanimitat el nomenament de Pere Pastor com a magistrat del Tribunal Constitucional. Des dels diferents grups parlamentaris s'ha subratllat la dilatada experiència de Pastor tant en l'àmbit judicial andorrà: ha estat batlle i magistrat del Tribunal Superior, com internacional, ha estat magistrat del Tribunal Europeu de Drets Humans. També ha estat nomenada per unanimitat Meritxell Alcobé com a membre suplent de la delegació del Consell General davant de l'Assemblea Parlamentària del Consell d'Europa.