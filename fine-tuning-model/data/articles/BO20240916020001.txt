La gent gran vol un augment de les pensions d’entre el 3,5 i el 4%

Titllen de “prioritari” que el pròxim cribratge que s’engegui sigui el de pulmó

La Federació d’Associacions de la Gent Gran demana al Govern un augment de les pensions per a l’any que ve d’un punt o punt i mig per sobre de l’IPC, que sembla que tancarà l’any en un 2,5%. Així ho exposa el seu president, Fèlix Zapatero. Des del col·lectiu consideren que encara que sigui poca la diferència no és el mateix que una pensió per exemple de 1.000 euros s’apugi 25 euros que no que ho faci 30 o 35. Ho argumenten adduint la  bona marxa de l’economia i que les cotitzacions de la CASS, tant pel que fa a la branca de pensions com de malaltia, estan rebent més ingressos del que estava previst. Segons Zapatero, són conscients que l’Executiu respondrà que el que cal és un canvi de model, cosa que “no s’acaba de fer” perquè potser ara les prioritats són unes altres.
Més residènciesD’altra banda, des de la Federació continuen reclamant més recursos residencials. En aquest sentit, tot i que valoren positivament l’estratègia del Govern de fer pisos amb serveis per a majors de 65 anys com els de Sant Julià de Lòria, fan notar que aquest recurs és per a persones autònomes que hi podran viure mentre no tinguin cap dependència. D’aquí que reclamin que hi hagi més sociosanitaris. En relació amb això encara, Zapatero es va mostrar una mica escèptic sobre si les residències projectades a Encamp i Ordino arribaran a bon port. En qualsevol cas, creu que els projectes “van molt lents”.
El pròxim, el de pulmóPel que fa al cribratge de càncer de còlon i recte, des de la Federació esperen conèixer el balanç de com ha anat la campanya iniciada. I el que voldrien és que el pròxim que s’engegués fos el de pulmó. “Seria la prioritat”, declara Zapatero. I més tenint en compte que és relativament fàcil de portar a terme fent una placa de tòrax. I és que “si es miren els rànquings de gent morta per tipus de càncer, el de pulmó és un dels primers”, recalca Zapatero.
Reduir llista d’esperaDes de la Federació de la Gent Gran també es demana que hi hagi com una mena de fixació d’un temps màxim d’espera en l’assistència mèdica especialitzada en atenció primària. I és que denuncien que, per exemple, en el cas de la dermatologia i reumatologia hi ha “molta espera per a les visites”.Zapatero celebra la posada en marxa del CAP de Ciutat de Valls, tenint en compte el volum de població de la zona, entre la qual hi ha molta gent gran.
Petició per tenir més detall del projecte Radars El president de la Federació de la Gent Gran, Fèlix Zapatero, veu “molt interessant” que es posi en marxa el programa Radars per pal·liar els efectes de la soledat no volguda i prevenir situacions de risc de les persones grans. De quina manera? Treballant conjuntament amb els veïns, comerços, farmàcies, voluntaris, entitats i equipaments. Es tracta, doncs, d’una iniciativa que s’està portant a terme a Barcelona i que podria aterrar al Principat, segons va comunicar el cap de Govern, Xavier Espot, després d’haver-ne parlat amb l’alcalde de la Ciutat Comtal, Jaume Collboni. De moment, estan en espera que la ministra d’Afers Socials i Funció Pública, Trini Marín, els doni més detalls. Bàsicament, explica Zapatero, consisteix en el fet que l’entorn més immediat estigui al cas si per exemple una persona fa temps que no va a la farmàcia a buscar la seva medicació crònica. Creu que a Andorra és factible fer-ho. De fet, el 2017, el Comú de Sant Julià ja va engegar una iniciativa molt semblant.