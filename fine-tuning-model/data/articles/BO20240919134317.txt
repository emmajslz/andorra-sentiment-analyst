L'edifici dels Arcs també serà centre de dia per a gent gran

El Comú de la Massana dona llum verda per unanimitat al conveni amb la Creu Roja

El ple del Consell de la Massana ha donat llum verda, per unanimitat, al conveni amb la Creu Roja per a la creació d’un centre de dia per a la gent gran. La cònsol major, Eva Sansa, ha assegurat que es tracta d’un projecte molt important, ja que s’ampliarà la xarxa de centres de dia de la Creu Roja i permetrà que els padrins de la Massana tinguin aquest servei a la mateixa parròquia. A més també en podran gaudir els padrins d’Ordino, que tindran el Centre de Dia més a prop. per Les instal·lacions estaran ubicades a un punt molt cèntric, a l’edifici dels Arcs, on també hi ha el Centre de Salut, “per tant, considerem que l’emplaçament és ideal”, ha remarcat Sansa. El Comú de la Massana cedeix l’espai i també assumirà els consums energètics mentre que la Creu Roja habilitarà l’espai i gestionarà el centre. Segons les previsions, el nou centre podria estar en funcionament camp al mes de març o abril. Un altre dels punts que també s’ha aprovat per unanimitat ha estat la incorporació de la tarja Pk d’aparcaments amb una hora gratuïta, que serà exclusivament per a persones que visquin al país i que siguin titulars de vehicles amb matrícula andorrana, com ha exposat el cònsol menor Roger Fité. Aquesta targeta serà gestionada per Gavsa, empresa concessionària dels aparcaments. Justament, en relació a la concessió dels aparcaments, s’ha donat llum verda a l’allargament del període per tal que l’empresa pugui recuperar les pèrdues derivades de la Covid. L’allargament serà de cinc anys.  Els consellers de la minoria s’han abstingut en la votació ja que consideren que el període és massa llarg, encara que estigui recolzat per la legislació vigent.  En la mateixa sessió també s’ha presentat la liquidació sobre l’execució del pressupost 2024 que, a data 30 de juny, presenta un superàvit de 2,9 milions €, seguint una evolució positiva dins els paràmetres que s’havien fixat inicialment. El conseller de finances, Agustí, Garcia, ha remarcat que aquests números responen a una radiografia d’un moment concret i que s’han tirat endavant modificacions de crèdit per realitzar diverses inversions, com la compra de terrenys per construir aparcaments en diversos pobles i l’estabillització dels talussos del carrer del Bedre i de la urbanització del Bosquet. També s’ha aprovat una addenda al contracte entre les societats EMAP i Nord Andorrà per tal que sigui el Comú de la Massana qui percebi el cànon derivat de l’explotació del parc solar del Planell de la Tossa. Recordem que aquest terreny es va excloure de la superfície adscrita a l’estació, per la qual cosa el Comú se subroga en el lloc d’EMAP com a part cedent dels terrenys a la companyia. El ple del Consell també ha votat a favor de l’autorització a la societat EMAP per a la formalització de finançaments bancaris per poder portar a terme diferents inversions. Pel que fa a termes urbanístics, s’ha donat llum verda a l’aprovació d’un conveni urbanístic amb la societat Prats Solans per tal que executi únicament 78 habitatges, dels 162 que li permet la normativa. “La propietat està d’acord amb el comú amb que cal un model de creixement sostenible, equilibrat i coherent amb la capacitat de les infraestructures existents, per això a banda d’executar menys habitatges del que permet la normativa també es compromet a contribuir econòmicament a la construcció d’un futur dipòsit d’aigua a Pal”, ha explicat la cònsol major. En aquesta sessió s’han aprovat dos punts relacionats amb obres i serveis públics. D’una banda, s’han adjudicat els lots per al subministrament i muntatge de l’enllumenat de Nadal, una part de compra i l’altra de lloguer. D’altra banda, s’han aprovat un suplement de crèdit per estabilitzar el talús del Bedre del Guiem  i també se n’ha adjudicat l’obra. En matèria cultural s’han aprovat un crèdit de 15.000 euros per a la celebració d’un nou esdeveniment popular, lo Mandongo, amb l’objectiu de donar a conèixer la tradició de la matança del porc. També s’ha donat llum verda a un crèdit del mateix import destinat a la partida de la festivitat de Sant Antoni. En la sessió d’avui ha jurat de nou el seu càrrec la directora de Cultura Montse Checa, a qui la cònsol ha agraït la seva implicació durant els darrers anys.