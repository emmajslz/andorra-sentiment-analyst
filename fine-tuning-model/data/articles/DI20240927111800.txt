Acció Feminista reclama la despenalització de l'avortament amb cobertura sanitària

El col·lectiu assegura que el SIAD no funciona

Acció Feminista ha dut a terme una acció directa informativa per a aquelles dones d'Andorra que volen avortar a l'Hospital de la Seu d'Urgell, perquè afirmen que "ens consta que hi ha un desconeixement de tots els processos, el SIAD no funciona i manca cobertura sanitària", segons recull un comunicat fet públic aquest matí. La reclamació es fa amb motiu del 28 de setembre, Dia pels drets sexuals i reproductius i per la despenalització de l'avortament. Acció Feminista d'Andorra ha redactat un document informatiu adreçat a les dones del país que volen avortar a l'Hospital de la Seu d'Urgell perquè és el centre mèdic més proper on es practiquen interrupcions de l'embaràs.
El comunicat recorda que a les pacients estrangeres (és a dir, sense CIP europeu, com les residents a Andorra) només es practiquen avortaments farmacològics en embarassos de menys de 9 setmanes. Hi ha uns horaris i calendaris i informacions que cal saber abans d'anar-hi. Per això, des d'Acció Feminista s'ha afegit al seu web (www.acciofeminista.com) informacions que consideren essencials que les dones d'Andorra coneguin, sota el símbol de la ruda. "Avui, i sense cap avenç respecte a l'any passat, la ruda continua representant allò que ens fan amagar" s'assenyala al text.
L'any 2023, segons assenyala el comunicat, un total de 142 dones d'Andorra van avortar al sistema públic de Catalunya, en el qual està inclòs l'Hospital de la Seu d'Urgell. "Però s'ha de tenir en compte que no és un centre avortiu, sinó un hospital comarcal amb recursos limitats, i un gran volum del servei l'utilitzen les dones d'Andorra. És per això que reclamem que les autoritats andorranes destinin recursos per assumir els avortaments i el servei, i que la CASS ofereixi cobertura sanitària. No es pot demanar a l'Hospital de la Seu que es faci càrrec d'allò que Andorra prohibeix", reclama Acció Feminista.
El col·lectiu de dones exigeix la legalització de l'avortament en territori andorrà. "Recordem al Govern i al Consell General que despenalitzar l'avortament sense cobertura sanitària, és continuar penalitzant. Restriccions vol dir barreres i les barreres no respecten el principi de no-discriminació" indiquen. "Reclamem el nostre dret fonamental, amb la cobertura sanitària corresponent que cadascuna de nosaltres paga mensualment al servei de sanitat pública del país. Volem concreció quan es parla d'un 'possible reembossament'", afegeixen.
Pel que fa a l'acompanyament de les dones, al comunicat s'insisteix que és necessari un centre que tracti de manera global i integrada la salut sexual i reproductiva de les dones que, segons Acció Feminista, es troben desprotegides al país. "Molt soroll, però estem al 2024 i res no canvia. Ni més temps ni més barreres. Prou ruda!", conclouen.