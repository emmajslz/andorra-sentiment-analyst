El valor del fons de pensions creix en 8,4 milions a l’agost

L’evolució de la renda fixa i variable ha estat positiva durant el mes

El fons de reserva de jubilació va tancar l’agost a l’alça malgrat que l’arrencada del mes va ser negativa pels moviments borsaris. A l’acabament del període la cartera ascendia a 1.767,67 milions d’euros, 8,4 milions més que al juliol. Segons la nota feta pública ahir per la comissió gestora de la guardiola de les pensions, “el mes d’agost va començar amb caigudes importants en renda variable pels temors d’un alentiment del creixement econòmic global arran d’unes dades d’ocupació fluixes als EUA i sobretot per les caigudes a la borsa japonesa i la forta apreciació del ien després de la decisió del Bank of Japan d’apujar els tipus d’interès”, però a la segona meitat del mes l’escenari es va revertir i, continua la nota, “tant la renda variable com la renda fixa han tancat el mes en positiu”. Així, la rendibilitat de l’agost va ser del 0,8%, mentre que l’acumulada de l’any frega el 5%, complint amb l’objectiu que marca la llei d’estar per sobre de la inflació.
A tancament de l’agost el valor de la guardiola superava en uns 98 milions el que tenia a l’acabament de l’exercici del 2023. Ara mateix el 61,5% de la cartera està col·locada en renda fixa o actius monetaris, el 30,1% en renda variable i el 8,4% restant correspon a altres actius. Des del 2012 el rendiment de la caixa ha estat de 435 milions i se n’han guanyat prop de 420 per l’excedent de la branca de jubilació.