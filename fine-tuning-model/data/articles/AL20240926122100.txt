Campanya d’Stop Violències per denunciar la situació de l’avortament a Andorra

L’entitat s’uneix a la veneçolana 100% Estrógeno en una sèrie d’accions coincidint en el Dia Internacional per la despenalització de la interrupció de l’embaràs que tindrà lloc el dissabte

Dissabte té lloc la celebració del Dia Internacional per la Despenalització de l’Avortament. Des d’Stop Violències es vol commemorar aquesta jornada tot recordant l’actual situació d’Andorra. Per això, ha engegat la campanya ‘F*ucked’ en defensa del dret de les dones. Ho fa conjuntament amb una altra entitat, 100% Estrógeno, de Veneçuela. Al llarg dels pròxims dies es faran diferents accions comunicatives per reivindicar que cal avançar en aquesta matèria. 
“No existeix ni un sol lloc a tot el món on les dones tinguem garantits tots els nostres drets”, denuncien des de l’entitat. Per això, afirmen, “ens hem unit per donar visibilitat a nivell global de les vulneracions de drets que milions de dones patim en diversos països”. Això, a través de la campanya ‘F*ucked’, que vol remarcar que hi ha moltes dones “fotudes”.
Des de l’entitat es denuncia que “els regnes, teocràcies i governs misògins, masclistes, patriarcals i conservadors” volen les dones “humiliades, denigrades, infravalorades, explotades, represaliades i aïllades”. Davant aquesta situació, afirmen, “ens tenen, dempeus, juntes i decidides a batallar drets per a nosaltres, les dones, de forma global, comunitària i social”.  
Tot i que la campanya la impulsen Stop Violències i 100% Estrógeno, fan una “crida global” a “totes les associacions i defensores que viuen als marges del sistema”. El nom de la campanya vol reflectir que “no importa la condició social ni el lloc on visquis del món, unes millor i altres pitjor” ja que totes les dones estan “fotudes pel mateix sistema”. 
Durant els pròxims dies, la voluntat és a anar compartint a les xarxes socials diferents missatges. Tot culminarà el dia 2 d’octubre amb una podcast que s’emetrà en directe via el canal de YouTube de l’associació andorrana. “En ell, profunditzarem en les qüestions publicades als posts durant la setmana, en la nostra feina com a defensores i com a dones represaliades i en com, d’una manera o altra, estem totes humiliades i denigrades pel mateix sistema”, avancen.