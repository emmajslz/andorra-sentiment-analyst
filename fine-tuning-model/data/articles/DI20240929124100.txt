El comú de la capital instal·la una vintena de punts menstruals per a les treballadores

L’objectiu de l’acció és crear consciència i normalitzar la higiene menstrual perquè deixi de ser un tema tabú

El Comú d’Andorra la Vella ha instal·lat una vintena de punts menstrual als equipaments comunals perquè els puguin utilitzar les treballadores sempre que sigui necessari. L’objectiu de l’acció, tal com ha manifestat la consellera de Gestió de Talent i Persones, Eva Tadeo, és que totes les dones del Comú tinguin accés a productes menstruals saludables i sostenibles al seu lloc de treball.
Els dispensadors, situats als espais d’higiene de cada equipament, contenen compreses i tampons sense aplicador de cotó i 100% ecològics els quals s’aniran reposant sempre que sigui necessari. També s'ha repartit a les treballadores un estoig de mà amb un aplicador de tampons reutilitzable, el qual genera menys residus que els d’un sol ús. A més, el comú organitzarà una xerrada informativa sobre la menopausa i els seus efectes el 18 d'octubre.