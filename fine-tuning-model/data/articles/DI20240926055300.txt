Les ajudes ocasionals es mengen la resta de subvencions d’Afers Socials

Dels 1.330 ajuts atorgats durant el primer trimestre, 998 són prestacions temporals

Els ajuts ocasionals copen una part molt important de les prestacions atorgades per Afers Socials. El ministeri va concedir 1.330 noves ajudes socials durant el primer trimestre del 2024. D’aquest total de prestacions, 998 fan referència a ajuts econòmics ocasionals, 17 a ajuts per desocupació involuntària, 145 a subvencions per a l’habitatge, 119 han estat prestacions familiars per fills a càrrec, 40 estan relacionades amb pensions de solidaritat per a la gent gran i 11 amb pensions de solidaritat per a persones amb discapacitat. Des del ministeri es remarca que els ajuts ocasionals se sol·liciten anualment i tenen una durada fins al 31 de desembre de cada any.
Les dades les va facilitar ahir la ministra d’Afers Socials i Funció Pública, Trini Marín, en una resposta escrita a Núria Segués, consellera general de Concòrdia.
A la xifra total, però, també cal sumar-hi les 1.445 prestacions d’ajut a l’habitatge de lloguer que corresponen a la pròrroga del 2022, les 460 prestacions familiars per fills a càrrec que s’arrosseguen de l’any passat i les 1.570 pensions de solidaritat per a la gent gran i per a les persones amb discapacitat que estaven vigents i que se sumen a les atorgades durant els primers tres mesos d’enguany.
En la seva pregunta, Segués també sol·licitava la relació de prestacions denegades. Així, pel que fa als ajuts econòmics ocasionals, des del ministeri s’indica que des del 2019 fins a l’actualitat s’han denegat 391 sol·licituds, la majoria de les quals per superar el límit d’ingressos fixat pel Govern.
Quant als ajuts per desocupació involuntària, des del 2021 fins al primer trimestre d’enguany s’han denegat 415 peticions, més de la meitat perquè les persones que l’havien sol·licitat havien trobat una nova feina abans de rebre la prestació.