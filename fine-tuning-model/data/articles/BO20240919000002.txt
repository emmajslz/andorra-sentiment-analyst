UE Santa Coloma, supercampiona

Els de Boris Antón es fan amb la Supercopa amb un gol d’Óscar Fernández al 87

Campions de la Lliga Multisegur Assegurances, de la Copa Constitució Protecvall i ara de la Supercopa d’Andorra. La UE Santa Coloma, supercampiona. Els de Boris Antón, amb un gol d’Óscar Fernández al minut 87, es van imposar a la final a l’Inter Club Escaldes per 2 a 1 i ja té el primer títol del nou curs. Els colomencs, que van arribar a disputar aquest estiu ronda de UEFA Champions League, d’Europa League i de Conference League, es van rescabalar de la derrota de diumenge contra l’FC Santa Coloma en la primera jornada de lliga i primer ho van fer avançant-se amb un gol al minut 22 de Pablo Molina, conegut esportivament com a Modric, que va aprofitar un regal de Jilmar Torres. Els de Felip Ortiz van estar a punt d’empatar amb una falta a l’àrea petita, però Ángel de la Torre es va topar amb Juan Pe. A la represa, l’entrada del francès Alex Llovet, que tornava a jugar al país després de militar al Lusitans, va ser cabdal per l’Inter. Al minut 49 va empatar amb una centrada xut que va sorprendre Juan Pe. Tot seguit, Sascha va perdonar l’1 a 2 amb un remat de cap en planxa que va fregar el pal i la UE Santa Coloma, amb l’entrada de Jorge Bolívar i el nou fitxatge Óscar Fernández va millorar les seves prestacions. Javi Díaz va salvar un segon gol de Modric i al minut 87 Óscar Fernández de boleia va evitar una tanda de penals que semblava ser la solució final a la Supercopa.  
El Kalev imposa la lògica i goleja l’FC Santa Coloma
El debut d’un club andorrà a la UEFA Youth League va deixar un gust agredolç. L’FC Santa Coloma juvenil va patir una golejada en el partit d’anada de la primera ronda dels campions disputat a Tallin contra el JK Tallinna Kalev. Els d’Àlex Moya van rebre un 7 a 0 amb doblet de Romet Nigula i un de Raiko Ilves, Šurõgin, Enriko Kajari, Taavi Jürisoo i Rico Palu. La tornada, el 2 d’octubre.
 
FITXA TÈCNICA:
2- UE Santa Coloma: 'Juan Pe', Miguel López, Èric Ruiz, 'Chete', Marcos Blasco, Andrés Mohedano (Jorge Valín, 66'), El Ghzaoui, 'Joaquinete' (Óscar Fernández, 60'), Álex Martínez (Jorge Bolívar, 60'), 'Modric' (David Martín, 91') i El Bakkali (Franco, 66').
1- Inter Club Escaldes: Javi Díaz, Jilmar Torres (Alex Llovet, 46'), Raúl Feher, Camilo Puentes, Damià Sabater, 'Viti' (Víctor Alonso, 46'), Ángel de la Torre (Àlex Sánchez, 88'), Agüero, Sascha Andreu, Hamza (Adrià Gallego, 85') i David Juncà ('Rafinha', 81').
Gols: 1-0 'Modric' (22') –desccans–; 1-1 Alex Llovet (48') i 2-1 Óscar Fernández (87').
Àrbitre: Antoine Chiaramonti (Andorra). Grogues a Juan Pe’, al tècnic Boris Antón, Marcos Blasco, Jorge Bolívar i ‘Chete’ –UE Santa Coloma– i a ‘Viti’, Damià Sabater, Víctor Alonso i Camilo Puentes –Inter Escaldes–.
Lloc: Estadi Nacional d'Andorra la Vella, amb 150 espectadors, aproximadament.