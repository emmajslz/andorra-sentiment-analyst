El Govern finançarà amb cinc milions els pisos per a la gent gran de Sant Julià

Espot i Cairat signen un memoràndum d’entesa de participació en la fundació Laurus

El Govern formarà part de la fundació amb participació publicoprivada que impulsarà els pisos amb serveis compartits per a la gent gran que es construiran a Sant Julià de Lòria, en un terreny de 1.000 metres quadrats situat a l’entrada de Sant Julià. Així s'ha segellat avui amb la signatura del memoràndum d’entesa pel que fa a la participació pública en la futura fundació batejada amb el nom de Laurus. D’aquesta manera, el Govern aportarà 5 milions d’euros i el Comú de Sant Julià 3 per a la construcció d’aquest equipament.
Tant el cap de Govern, Xavier Espot, com el cònsol major lauredià, Cerni Cairat, han incidit en la prioritat de l’Executiu i del Comú de “donar resposta a la problemàtica de l’habitatge”,  en concret a les dificultats que té la gent gran per poder accedir a habitatges de lloguer a preu assequible. Igualment s'han referit a la importància del treball conjunt entre administracions com “un exercici de corresponsabilitat institucional”, en paraules d’Espot.
Pel que fa a l’aportació del Govern, el cap ha posat en relleu que les finances del Comú de Sant Julià són més limitades que les tenen en altres parròquies. També ha tret pit del fet que la participació governamental ha estat fonamental perquè el projecte acabi sent una realitat. Així ho ha reconegut també Cairat, perquè “aquests 5 milions acabaran de donar l’impuls que necessitàvem per començar a bastir l’edifici”.
14 milions de 16Convé recordar que per tirar endavant el projecte es compta amb el concurs dels privats. En aquest sentit, Espot i Cairat han agraït la col·laboració de la marmessoria de Climent Riera, que han cedit els terrenys, Reig Fundació, que aporta 3 milions d’euros, els marmessors de Maria Duró, que hi posen 2 milions i la Creu Roja Andorrana, que aporta 300.000 euros. D’altra banda, està previst que sigui la  Fundació Bomosa qui s’encarregui de la gestió empresarial del projecte. Cairat ha informat que ara per ara compten amb uns 14 milions per executar la construcció i que una de les tasques de la fundació serà precisament aconseguir el que falta fins als 16 milions que es preveu que costi, segons ha informat fa uns dies la cònsol menor laurediana, Sofia Cortesao.
El projecteTal com ha recordat el cònsol major de Sant Julià durant el mandat anterior, es van adjudicar els treballs relacionats amb el projecte arquitectònic, que espera que aviat es pugui ensenyar a la ciutadania. El projecte consistirà en la construcció de 54 pisos amb serveis per a la gent gran de 55 metres quadrats i d’una o dues habitacions. També hi haurà centre de dia i zona enjardinada i verda que envolti l’edifici, amb patis interiors que permeti el retrobament dels veïns “per combatre l’envelliment en solitud”. 
Pel que fa al preu dels lloguers dels habitatges, Cairat ha indicat que es farà un estudi de viabilitat conjuntament amb Govern per establir-los. D’altra banda, el ministeri d’Afers Socials concertarà una xifra encara indeterminada d’aquests pisos per a persones “amb necessitats socials”. 
calendariEn relació amb el calendari, Cairat ha detallat que abans de començar la construcció de l’edifici s’han de fer altres passos. El primer serà donar a comptar a diferents constructores el projecte, de manera que el primer semestre de l’any vinent comencin les obres. Es preveu llavors que els treballs puguin durar uns 42 mesos d’acord amb el projecte executiu, “però tot això també dependrà de quan puguem posar l’ansiada primera pedra”, ha advertit el cònsol major.