El MoraBanc cau davant el Bonn i diu adeu a Europa

Els tricolors pateixen una versió irregular i acaben claudicant al tram final

El MoraBanc Andorra no disputarà competició europea aquesta temporada després de caure ahir davant del Telekom Baskets Bonn per 99-91 a la segona ronda de la prèvia de la Basketball Champions League en un duel boig en què els tricolors van arrencar bé, van arribar a perdre per 19 punts, van ser capaços de remuntar i posar-se quatre per sobre a l’últim quart, però un mal tram final va deixar el conjunt de Natxo Lezkano sense poder assolir el primer objectiu de la temporada. L’empresa era difícil, tothom n’era conscient (sense anar més lluny, el Bonn va guanyar la Champions el 2023), però la realitat és que aquesta eliminació prematura deixa una sensació de destrempada després d’una pretemporada il·lusionant dels tricolors.
El partit va ser una muntanya russa des de l’inici, primer amb els tricolors al davant, però ràpidament amb el Bonn aconseguint el ritme del partit i marxant 11 amunt al descans (51-40). A la represa, la diferència va augmentar fins als 19 punts, i a partir d’aquí el MoraBanc va mostrar la seva millor versió fins a capgirar el marcador (67-68) a l’inici de l’últim període. Els de Lezkano van arribar a marxar quatre amunt, però quan més llum feia falta, van fondre’s els ploms, i el Bonn va agafar una diferència que acabaria sent insalvable. Kuric, amb 19 punts, va ser el millor d’uns tricolors que ja pensen en l’estrena de dissabte a l’ACB davant del Gran Canària.