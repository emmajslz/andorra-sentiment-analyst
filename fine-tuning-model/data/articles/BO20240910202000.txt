Concòrdia vol saber si es tanca la porta a legalitzar l’avortament

La formació presenta esmenes al projecte de llei del registre d’entitats religioses

El grup parlamentari de Concòrdia ha entrat tres preguntes perquè el Govern les respongui oralment en la pròxima sessió de control del dia 19 de setembre. La primera és arran de les últimes declaracions sobre l’avortament del ministre de Relacions Institucionals, Educació i Universitats, Ladislau Baró, en què explicava que “des del Bisbat d’Urgell i des de Roma se’ns ha dit que no es pot aconseguir que pugui haver-hi avortaments a Andorra”. D’aquí la pregunta formulada per la consellera general Núria Segués, que vol saber si l’Executiu tanca la porta a la legalització de l’avortament. La segona i tercera pregunta fan referència al poder adquisitiu i a la carrera professional.
D’altra banda, la formació ha presentat cinc esmenes de modificació al Projecte de llei qualificada del Registre d’entitats religioses. La principal és la que proposa establir una durada al mandat de la persona responsable del registre, per un període de dos anys i renovable. Alhora, també s’afegeixen un seguit de circumstàncies per les quals aquesta persona responsable podrà ser destituïda, ja sigui per decisió pròpia, per expiració del mandat, per incapacitació o inhabilitació o per no complir degudament amb les funcions que tingui assignades.
Pel que fa a la inscripció d’una entitat religiosa al registre, Concòrdia proposa acotar la definició del que es considera una “entitat religiosa”, simplificant-la i precisant millor el seu origen, és a dir, que hagi estat creada o instituïda per una església, confessió o comunitat religiosa, evitant criteris subjectius o difícils de delimitar. En aquest sentit, s’incorpora el concepte de “tolerància religiosa”, garantint així un respecte dels seus principis, i es proposa que almenys una de les cinc persones amb què ha de comptar l’entitat religiosa per poder constituir-se com a tal sigui major d’edat.