Bonell retarda a la tardor de l’any que ve el trasllat de l’Arxiu al Rosaleda

Caldrà primer esperar que el Centre de Català es mudi als baixos de l'hotel Hermus

Un any més caldrà esperar per al trasllat de l’Arxiu Nacional, avui a Prada Casadet, a l’edifici annex al Rosaleda on ara hi ha les dependències del Centre de Català. Així ho va confirmar ahir la ministra de Cultura, Mònica Bonell, que per primera vegada posa data (més o menys) concreta a la mudança. Fins avui sabíem que havia de ser al llarg del 2025. El nou termini el justifica per la necessitat de reubicar primer el Centre de Català, que tancarà el curs al Rosaleda i que aprofitarà l’estiu per traslladar-se als baixos de l’hotel Hermus, també a Encamp, adquirit pel Govern per habilitar-hi pisos de lloguer assequible. Una vegada el Centre de Catala hagi deixat l’annex del Rosaleda expedit, s’hi podrà traslladar l’Arxiu, que ocuparà la planta baixa i les tres plantes superiors, on es dipositaran les col·leccions avui en precari a Prada Casadet. Recordin que Bonell va cancel·lar l’ampliació del Rosaleda projectada per Riva, i que planejava aixecar al jardí posterior de l’edifici una ala de nova planta per al Centre de Català. Un total, 700 metres quadrats, amb un cost d’1,4 milions. Habilitar la planta baixa de l’Hermus sortirà per un pessic menys: 400.000 euros.