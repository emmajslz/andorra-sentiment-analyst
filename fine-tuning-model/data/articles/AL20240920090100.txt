La ‘trampa del fill’ o increments de lloguer abusius són les ‘armes’ de l’assetjament immobiliari

La Coordinadora per l’Habitatge Digne exigeix a ACODA, APBI o AGIA que no usi els seus treballadors com a ‘escut protector’ per negociar amb l’administració: “Els amos de les constructores, promotores i immobiliàries us heu enriquit i continueu enriquint-vos a costa de l’especulació”

La denominada ‘trampa del fill’, suposades despeses que no són justificades i augments abusius del preu del lloguer. Aquestes són tres de les ‘armes’ més recurrents que usen propietaris o gestors d’immobles per dur a terme allò que es pot considerar com a assetjament immobiliari. O, com a mínim, així ho ha detectat la Coordinadora per l’Habitatge Digne a través d’una enquesta que està realitzant i que resta encara oberta.
La Coordinadora va celebrar aquest dijous al vespre una assemblea per analitzar la situació actual i posar fil a l’agulla, per exemple, a un posicionament comú en relació amb la llei òmnibus que està a tràmit parlamentari. També per repassar algunes de les dades que s’han anat obtenint a través d’aquesta consulta telemàtica dirigida especialment a víctimes d’abusos immobiliaris. “Actualment, ja comptem amb més de 50 casos registrats a la nostra enquesta que engloben a més de 100 persones afectades, tot i que l'informe preliminar es va elaborar amb 46 casos.”
Els integrants de la Coordinadora es distribuiran en dos grups, un que farà referència a la ‘trampa del fill’ i als nous propietaris i, la resta, que afrontarà el combat contra d’altres maneres d’assetjament immobiliari
Durant l’assemblea es va acordar un nou sistema de treball, o una nova forma d’organitzar-se, per tal que la lluita contra l’abús immobiliari sigui més efectiva. Així, els integrants de la Coordinadora es distribuiran en dos grups, un que farà referència a la ‘trampa del fill’ i als nous propietaris i, la resta, que afrontarà el combat contra d’altres maneres d’assetjament immobiliari i farà costat, doncs, als afectats per aquests altres mecanismes que a priori propietaris o gestors d’immobles estan utilitzant per mirar d’expulsar ciutadans d’uns habitatges i poder-ne disposar per llogar-los a nous inquilins a preus molt més elevats.
Quan al primer grup, se centra en aquells casos en què els llogaters són possibles víctimes de la 'trampa del fill' i en els casos en què el nou propietari vol fer ús legítim del seu habitatge, deixant els llogaters en una situació de desemparament. Per una part, treballaran per resoldre els casos individuals i establir protocols i sistematitzar la forma de resoldre aquests casos, recolzant-se en la negociació col·lectiva, el suport mutu i el treball solidari. Paral·lelament, continuaran treballant per garantint que les exigències per aturar la trampa del fill que portem reclamant des de fa mesos siguin una realitat.
Pel que fa al segon, s’hi agruparan totes aquelles afectades per pràctiques com reclamacions de deutes falsos, pujades irregulars del lloguer, xantatges i altres formes de coacció per part dels propietaris per pressionar els llogaters a abandonar el pis o acceptar condicions desavantatjoses. També lluitaran per resoldre els casos individuals i establir protocols de negociació col·lectiva i treball solidari, i farem una anàlisi de com canviar la legislació per posar fi a aquestes pràctiques de manera definitiva.
Gràcies a l’enquesta que està duent a terme la Coordinadora, i al treball de buidatge fet durant l’assemblea d’aquest dijous, s’han establert, també, les tendències o mecanismes que s’empren per pressionar els ciutadans. També la tipologia de propietaris i altres elements que configuren un tot per mirar d’expulsar el resident corrent dels seus habitatges. Així, quant al tipus de trampes, la Coordinadora exposa que les més comunes són la 'trampa del fill', les despeses no justificades i les pujades irregulars del lloguer. Aquestes pràctiques afecten especialment a llogaters amb preus de lloguer per sota del mercat, que esdevenen un objectiu vulnerable per als abusos dels propietaris. 
En un comunicat, el col·lectiu també manté que els grans propietaris són més propensos a utilitzar trampes, mentre que els petits i mitjans propietaris mostren un equilibri més gran entre trampes i problemes legals. Aquesta diferenciació ens permet enfocar la nostra lluita de manera més precisa. Finalment s’indica que molts dels afectats s’han enfrontat a situacions on la propietat actua emparant-se en la legalitat vigent, com pujades abusives del lloguer amb la renovació de contractes. “Això demostra la necessitat urgent de reformar la legislació actual”, indica el comunicat.
La Coordinadora també llança un missatge clar i rotund a la patronal de l’habitatge, “capitanejada per l’ACODA, l’AGIA i l’APBI”: “No parleu en nom dels i les treballadores.” I exposen que “els amos de les constructores, promotores i immobiliàries us heu enriquit i continueu enriquint-vos a costa de l’especulació i gràcies al treball incansable de milers de treballadors d’aquest país que no veuen ni un pam dels vostres beneficis. Operaris d’obra enfrontant-se a situacions de risc pels ritmes frenètics de la construcció, afrontant situacions climatològiques adverses; treballadores d’oficina, caps i encarregats d’obra, enginyeres, arquitectes, agents immobiliaris i demés treballadors sotmesos a hores extres no pagades, ritmes inhumans, trastorns d’ansietat i estrès continuat”.
La Coordinadora es dirigeix a aquestes organitzacions empresarials per recordar-los que “no  us importa la vida dels vostres treballadors ni de les seves famílies. Abandoneu el discurs hipòcrita i digueu clar que l’únic que us importa és deixar de guanyar a mans plenes”. Per això, “fem una crida a sumar-se a la lluita especialment a les treballadores i treballadors d’aquests sectors, que conèixer millor que ningú com opera la patronal per l’habitatge i que pateixen, a la feina i a casa, les conseqüències de l’especulació immobiliària”.