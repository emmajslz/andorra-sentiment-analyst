L'edifici Solà d'Enclar disposarà de cinc apartaments i nou habitacions de suport

L'habitatge comptarà amb un màxim de 22 places

El Govern ha respost les preguntes del partit socialdemòcrata respecte l'Acord sobre salut mental de l'any 2022. En aquest cas, l'executiu ha informat que l’edifici Solà d’Enclar de Santa Coloma disposarà de cinc apartaments (amb capacitat d'entre cinc i nou places) amb suport a la llar i nou habitacions en condició de llar en suport (amb capacitat d’entre nou i tretze places). Aquest recurs té els objectius de permetre el retorn de persones ingressades en recursos de llarga estada, si escau, i d’atendre persones que actualment són en altres recursos poc específics.
D'altra banda, el Ministeri de Salut ha dut a terme un conveni de col·laboració amb el Bisbat d’Urgell i Benito Menni CASM per l’atenció a persones d’edat adulta que necessiten fases d’hospitalització; l’atenció en l’etapa infantojuvenil, prioritzant l’adolescència, i la col·laboració en activitats docents i de recerca.
Govern ha apuntat que 29 persones s’han beneficiat del programa Primer la llar, 17 homes i 12 dones, del quals la majoria tenen entre 41 i 60 anys. En un altre punt, l'executiu ha informat que les famílies amb menors amb transorns mentals i de conducta paguen un 10% del total de la tarifa, mentre que el 90% restant va a càrrec dels ministeris concernits i de la CASS.
El Govern, després de detectar mancances en el marc de l'anàlisi efectuada en el PISMA de l'any 2022, ha dut a terme una serie d'actuacions per corregir-les. Entre aquestes destaquen la restructuració de tota l’atenció hospitalària infantojuvenil en una mateixa planta, que es preveu que els treballs finalitzin abans de final d'any, el desenvolupament d'un centre de salut mental d’atenció comunitària a les dependències de l’edifici Ròdol, i l'augment del nombre de psicòlegs en 16,75 durant el 2024.
Actualment, els serveis socials d’atenció primària estan integrats per 14 treballadores socials i 6 educadores socials, que treballen als centres d’atenció primària de les diferents parròquies. Això suposa un increment de dos treballadores socials i d’una educadora social respecte del 2023. A l’octubre, Govern preveu la incorporació d’una altra educadora social en aquest servei. En aquest sentit, s'han creat dos equips d'atenció comunitària (EAC) del SAAS, amb l'objectiu de garantir una atenció basada en la comunitat i donar assistència de manera continuada a les persones amb criteris de transtorn mental sever. 
Finalment, Govern ha informat que en relació a l'acord sobre salut mental del 2022, es van dur a terme una dotzena de tallers i accions, juntament amb vuit formacions que s'estan duent a terme a dia d'avui.