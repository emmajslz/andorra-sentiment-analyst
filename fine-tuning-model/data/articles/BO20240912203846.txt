Experts catalans i andorrans aposten per potenciar l’activitat primària per evitar els incendis de sisena generació

La taula rodona ha servit per commemorar la Diada Nacional de Catalunya

Experts catalans i andorrans han debatut aquest dijous a la tarda al voltant dels incendis de sisena generació i la importància de prevenir-los amb una correcta gestió forestal, disminuint la càrrega de combustible que hi ha als boscos i potenciant l’activitat primària per tal que el territori estigui menys abandonat. Ho han fet en el marc de la taula rodona ‘Incendis de sisena generació, una amenaça compartida’, que ha organitzat la Delegació de la Generalitat de Catalunya a Andorra, com a acte central de la commemoració de la Diada Nacional de Catalunya. S’ha triat la temàtica dels incendis de sisena generació aprofitant que aquest estiu s’ha signat un conveni de col·laboració entre els Bombers de la Generalitat i els Bombers d’Andorra en matèria de prevenció, extinció d’incendis i salvaments. Justament, els incendis de sisena generació, provocats principalment per l’escalfament del planeta i l’abandonament dels boscos i pastures, representen un repte de primer nivell a tots dos territoris, tenint en compte la gran quantitat de massa boscosa de què disposen.L’acte ha comptat amb la participació del cap de la Regió d’Emergències de Lleida, Joan Josep Bellostas; del sotsoficial responsable de la Secció Forestal del Cos de Bombers d’Andorra, Pere Pons; de l’enginyer forestal i subdirector general de Boscos de la Generalitat, Enric Vadell; i de la doctora enginyera de forest i investigadora d’Andorra Recerca Innovació, Marta Domènech. També hi havia de participar el cap del Grup de Reforç i Actuacions Forestals (GRAF) dels Bombers de la Generalitat, Marc Castellnou, però no ha pogut assistir a l’acte, ja que s’ha hagut de quedar a Catalunya a causa dels incendis declarats aquesta mateixa tarda al Priorat.En el marc de la taula rodona, els experts han abordat qüestions relatives a com el canvi climàtic està modificant els incendis i com ens hi podem adaptar; els efectes del canvi climàtic sobre l’increment de dies amb major risc d’incendi forestal; el paper de la gestió forestal en el context del canvi global; el patiment dels boscos en el nou context i la necessitat de gestió; què és la gestió forestal sostenible i per què ha de servir; què és la successió ecològica i què té a veure amb l'adaptació dels boscos al canvi climàtic; si s'han de gestionar tots els boscos; com els canvis socioeconòmics al Pirineu han comportat canvis en el paisatge i com això afecta als incendis; o com afrontem la prevenció d’incendis al Pirineu i les mesures i actuacions que hi fem, així com les mesures d’autoprotecció.Commemoració de la Diada Nacional de CatalunyaAquest acte ha servit per commemorar la Diada Nacional de Catalunya al Principat d’Andorra, la primera que ha organitzat la Delegació de la Generalitat al país des de la seva obertura, l’any passat. Durant el seu parlament, la delegada de la Generalitat a Andorra, Anna Vives, ha explicat que l’objectiu és aprofitar aquesta commemoració per abordar temàtiques d’interès compartit per ambdós territoris.En aquest sentit, ha remarcat que “Andorra i Catalunya comparteixen molts elements que les agermanen i és per això que, des de la Delegació, hem concebut un fil conductor per celebrar la Diada Nacional de Catalunya que posi en valor aquests aspectes que ens uneixen i que, a voltes, són reptes que hem d’entomar conjuntament per resultar més forts”. “Sabent cadascú el lloc que li pertoca ocupar, som molt conscients que si abordem determinades qüestions com a territori, com a pirinencs que som tots plegats, serem més forts”, ha reblat.Vives també ha posat en valor que durant el gairebé any i mig que la Delegació és a Andorra “hem maldat perquè els vincles històrics entre Catalunya i el Principat es consolidessin a través de la fluïdesa de les relacions institucionals i es traduïssin en la preservació dels acords existents i en l’exploració de noves col·laboracions que fossin beneficioses per ambdós territoris”. La delegada ha volgut remarcar que, per dur a terme aquesta tasca, “hem comptat amb la bona disposició de l’equip del ministeri d’Exteriors a qui agraïm molt la seva col·laboració”.A banda, ha afegit que “hem procurat la cooperació amb comuns i altres institucions del país per tal de promocionar una cultura que, en molts aspectes, compartim i una llengua que ens és comuna i hem posat les bases per iniciar el suport i l’acompanyament als més de 19.000 catalans i catalanes que viuen al país i als més de 1.700 treballadors transfronterers que cada dia s’hi desplacen”.L’acte ha tingut lloc a la Sala Sergi Mas de Sant Julià de Lòria i ha aplegat a més de mig centenar de persones, entre les quals, diverses autoritats del país, així com representants dels sectors concernits per la temàtica de la taula rodona. L’acte s’ha pogut dur a terme gràcies a la col·laboració dels Bombers d’Andorra, els Bombers de la Generalitat, la subdirecció general de Boscos de la Generalitat i Andorra Recerca Innovació.