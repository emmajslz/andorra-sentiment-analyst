Els grups parlamentaris esperen abordar temes amb el nou bisbe

El PS situa l’avortament com a destacat i Concòrdia assegura que “ben aviat” hi parlaran

Els grups parlamentaris del Consell General han estat presents a la cerimònia que ha ordenat Josep-Lluís Serrano Pentinat nou bisbe coadjutor. Ho han fet des de les primeres files de la catedral de la Seu d’Urgell, tot i que posteriorment no han estat convidats al dinar de celebració al Palau Episcopal. Una vegada acabada la cerimònia, han coincidit en destacar que pròximament abordaran diversos temes que afecten la relació entre el Consell General i el futur copríncep episcopal.Per part del Partit Socialdemòcrata (PS), Pere Baró, ha afirmat que el discurs havia estat “neutre”, tot i que “és un dia històric per a Andorra”. Així, “el dia que el vinguem a veure com a copríncep tractarem els temes més rellevants per a la ciutadania, principalment l’avortament”, ja que “nosaltres tenim molt clar quin ha de ser l’objectiu, que és l’avortament lliure, evidentment seguint els passos necessaris”, ha precisat. A partir d’aquí, “tot allò que necessiti per ajudar la població ens tindrà al seu costat”, ha assegurat el líder socialdemòcrata.Concòrida també s'ha pronunciat. “Hem estat testimonis d’un ritual històric, que és una baula més d’una cadena molt llarga de llegat de les nostres institucions, i per això ens sentim orgullosos de poder presenciar aquest inici de presa de relleu”, ha destacat Cerni Escalé. “Evidentment –ha afegit–, hi ha temes rellevants que haurem de tractar, però avui és un dia simplement per felicitar el nou bisbe i ens emplacem ben aviat per tractar-los”.
“Un honor”Més enllà del deure i de voler començar a treballar amb el nou bisbe coadjutor, els representants dels grups parlamentaris també han manifestat sentir-se honorats d’haver pogut assistir a una cerimònia com la d’avui, que recordem no se celebrava a la catedral de la Seu d’Urgell des del 1971 quan va ser nomenat bisbe d’Urgell Joan Martí Alanis. Des dels grups de la majoria, el president de Ciutadans Compromesos, Carles Naudi, assegurava sentir-se “honorat d’haver assistit a un acte tan únic i singular”, i en el qual “la menció al Principat d’Andorra ha estat una constant”. Al seu parer, això demostra “el compromís i afecte de la institució cap el Coprincipat, que al llarg dels segles ha assegurat la nostra pervivència”.Per la seva banda, el president del grup Demòcrata, Jordi Jordana, assenyalava que el d’avui era “un acte solemne i eminentment religiós”, que té “dos efectes”, ja que a més d’assegurar un relleu al capdavant del bisbat d’Urgell des del punt de vista dels feligresos i la comunitat religiosa, també representa la continuïtat de la institució del Coprincipat. “Avui ens hem de quedar amb l’acte religiós i que el Coprincipat continua, que és el que ens interessa”, ha conclòs Jordana, que també ha destacat l’agraïment que ha ofert el recent nomenat bisbe a autoritats i feligresos per la seva presència.