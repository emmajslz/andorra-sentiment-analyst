La dansa tradicional i la contemporània es fusionen a Contradans

El plat fort del Contradans serà diumenge amb Aukeran Dantza

Un viatge per totes les modalitats de la dansa, des de la tradicional fins a la contemporània. Aquesta és la proposta de la 4a edició de Contradans, el festival de dansa i cultura tradicional que tindrà lloc del 4 al 6 d’octubre a la Massana. El tret de sortida el donarà la Colla de Sant Rafel d’Eivissa amb el Ball pagès, amb el contrapunt contemporani dels Bastoners de Sant Julià. L’endemà, les danses d’arrel tradicional de L’Esbord i la compania valenciana Marea Danza, integrada exclusivament per ballarines i que exploren el món del flamenc i de la dansa espanyola. La tarda de dissabte estarà consagrada als esbarts, amb el de Manresa, el Sant Romà, el Santa Anna i el de les Valls del Nord. Una de les novetats serà la Nit musical amb  Marcel Casellas, ànima de la Cobla Catalana dels Sons Essencials, amb una sessió de house combinada amb instruments folk en directe. El plat fort del Contradans serà diumenge amb Aukeran Dantza, companyia basca que a més de l’espectacle impartirà un taller de dansa.