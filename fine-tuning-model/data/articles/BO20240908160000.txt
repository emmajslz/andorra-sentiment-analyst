Tallers de nutrició, benestar emocional i psicologia a l'Empodera't

Les activitats s’iniciaran el 14 de setembre amb una classe de Tai-Txi a l’aire lliure

El Comú d’Escaldes-Engordany presenta el nou cartell d’activitats de l’Empodera’t que s’emmarca dins del darrer semestre de l’any del programa Empodera’t. Ioga, taitxí, nutrició i la gestió del temps són algunes de les activitats que formen part de la programació que tindrà continuïtat durant el setembre i fins el desembre d’enguany.
El primer taller que hi ha programat per aquest semestre és el de benestar emocional amb una classe de Tai-Txi a l’aire lliure a càrrec de Manel Méndez, de la Federació Andorrana de Wushu i Kung-fu. Es farà el 14 de setembre a les 10h al Prat del Roure i serà gratuït. Seguidament, el 21 de setembre a les 10h, es farà una classe de ioga a l’aire lliure a càrrec de Suray Fernández, de Kula Ioga. L’activitat també tindrà lloc al Prat del Roure i serà gratuïta. A l’octubre, Núria Robert impartirà una classe de nutrició ensenyant a elaborar el pa de massa mare. Es farà a la Llar de Jubilats a les 19h hores i tindrà un cost de 5 euros. El 22 del mateix mes, hi haurà una nova activitat sobre nutrició i salut parlant d’una dieta antiinflamatòria. El taller anirà a càrrec de la nutricionista Yolanda Mayans i s’impartirà a la 5a planta del Comú d’Escaldes-Engordany de manera gratuïta. De cara al novembre, Anna Verdaguer, del Centre de Salut Integral, impartirà un taller sobre psicologia per aprendre a gestionar el temps i els hàbits. Serà el 19 de novembre a les 19 hores a la 5a planta del Comú i també serà gratuït. Finalment, el 10 de desembre, Cristina Garriga impartirà un taller per aprendre a fer un adorn nadalenc de macramé. L’activitat es farà a la llar de jubilats i tindrà un cost de 3 euros.
El programa Empodera’t, que impulsa el Departament d’Acció Social, està adreçat a les dones i busca l’empoderament individual i col·lectiu com un procés de conscienciació, aprenentatge i adquisició d'eines per a la transformació social.