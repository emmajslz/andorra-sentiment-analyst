Relleu “tranquil” i “fratern”

Vives protagonitza la missa de la celebració, referint-se, fins i tot amb to de broma, al seu successor, que no acudeix al santuari, i al procés de substitució que ara tot just comença

En un santuari de Meritxell ple de gom a gom, fins i tot amb gent dreta als passadissos i alguns que ho van haver de seguir des de fora el claustre, l’homilia del copríncep episcopal, Joan-Enric Vives, ha estat la protagonista –com és habitual, però enguany més per la futura substitució al capdavant del coprincipat– de la missa solemne amb motiu del Dia de Meritxell. “Tot i que hi ha qui té pressa perquè marxi, ara obrim un temps de transició per tirar endavant un relleu tranquil i fratern”, ha assegurat en referència al nou bisbe coadjutor, Josep-Lluís Serrano, que el proper dia 21 serà ordenat bisbe a la catedral de Santa Maria de la Seu d’Urgell. “Ve a sumar i a renovar la presència episcopal a la nostra església, així que serà un bon successor i esperem que jo sàpiga minvar perquè ell creixi”, ha pronosticat. A partir d’aquí, Vives ha aclarit que el Vaticà serà qui decidirà quan es produirà el canvi.
Tot i aquesta menció especial, Serrano no ha acudit avui al santuari per celebrar el dia de Meritxell, un fet que no ha preocupat ni el cap de Govern, Xavier Espot, ni tampoc els representants dels grups parlamentaris del Consell General, que han justificat i entès la decisió que s’havia pres.
Per la seva banda, Espot ha destacat que “més enllà de la cridòria o d’especulacions, puc garantir que aquest successor ha vingut a fer perdurar el coprincipat i, a més, aquells que tinguin pressa per jubilar l’actual copríncep es veuran força frustrats, perquè les coses es faran com s’han de fer, de manera progressiva”, ja que “si es posa un bisbe coadjutor, no és per fer cessar el bisbe actual al cap de dos mesos, llavors no val la pena posar-lo, ja que es posa precisament perquè hi hagi un període de temps suficientment llarg durant el qual hi hagi una transferència de coneixement de les interioritats del bisbat i sobretot del fet d’assumir una responsabilitat com la de cap d’Estat”, ha explicat. 
De la mateixa manera que Vives va estar dos anys com a bisbe coadjutor, segons Espot, “tot fa pensar que, si la salut l’acompanya, serà d’un període similar, així que ens haurem de basar en els precedents, i si ho fem, crec que serà molt més dos anys que no pas un mes”. Així doncs, “per nosaltres, tot allò que sigui un trànsit tranquil i ben preparat ens satisfà”, ha assegurat el cap de Govern.
En el seu discurs previ, el síndic general, Carles Ensenyat, també s'ha referit al relleu al capdavant del coprincipat. D’aquesta manera, “es consolida el procediment que ja es va emprar fa més de 20 anys, en el moment del relleu de Joan Martí Alanis, s’albira un horitzó de continuïtat a la diòcesi d’Urgell i, per conseqüència, en la figura del copríncep episcopal”, ha destacat. Així, “el curs polític comença després d’un estiu en què s’ha enfortit un dels pilars del nostre sistema constitucional, com és el coprincipat parlamentari, i esperem que sigui també en aquest curs que puguem rebre la segona visita institucional del copríncep francès, Emmanuel Macron”, ha vaticinat Ensenyat.
Des dels grups parlamentaris, hi ha hagut força consens a l’hora de valorar el procés de substitució al capdavant del coprincipat. El president del grup demòcrata, Jordi Jordana, ha apuntat que “com Vives, volem una transició tranquil·la i que entri dins de la normalitat, perquè la institució continuï, que és el que nosaltres sempre hem defensat”. Així, ha afegit, “la qüestió no és si serà d’aquí a tres mesos, un any o un any i mig, sinó que sigui quan toqui, però que sigui una successió ordenada, de manera que la institució continuï normalment”. En aquest sentit, “he notat que el copríncep s’ha mostrat desenfadat i proper, que estava de sortida per programar el procés, i per això ens ha demanat suport en aquest camí”, ha valorat Jordana.
Per part de Concòrdia, qui s'ha expressat ha estat el president del grup, Cerni Escalé, que ha destacat la figura de Serrano com “una persona amb molta experiència i proper per la tasca pastoral, així que esperem que sigui algú que pugui complir molt bé el seu rol de referència per moltes persones creients que hi ha al país i, al mateix temps, complir amb el seu rol de cap d’Estat”. A més, Escalé ha demanat que la transició sigui “suficient perquè el substitut assimili les seves funcions i que garanteixi la memòria institucional perquè la cadena no es trenqui per la bona salut del coprincipat”. Carine Montaner, d’Andorra Endavant, per la seva banda, s'ha limitat a desitjar que el relleu signifiqui la pervivència del coprincipat.
L’avortament, a debat
El Partit Socialdemòcrata (PS) ha estat el grup que ha posat algun altre element damunt la taula. Segons el seu president, Pere Baró, “esperem que amb el proper copríncep puguem treballar els assumptes importants per al Principat i que afecten l’Església, i que puguem tractar-los amb ell sense problema”, ha demanat. De moment, “no hi hem tingut gaire contacte, però sembla que és un bisbe que ve a dialogar de tots els temes, de manera que ha de venir amb la ment oberta per abordar la qüestió de l’avortament. Un pas seria la despenalització, però nosaltres volem anar més enllà”, ha avisat.
Tornant a l’homilia que ha pronunciat Joan-Enric Vives durant la missa celebrada al santuari de Meritxell, l’encara copríncep ha apel·lat a la pau entre institucions. “De vegades ens titllen d’hipòcrites i que no sabem com funciona el món”, però “la pau és la nostra esperança”, ja que “Déu tot ho pot, tot i que sembli impossible”. Per això, ha prosseguit, “el sacrifici dels que pateixen és el que salva el món”, així que “no ens hem de desanimar i no hem de tenir por de perseverar”, ha demanat. En aquest sentit, ha destacat que Andorra no ha patit guerres i no ha tingut la necessitat de disposar d’exèrcit.
Finalment, Vives s'ha referit als 50 anys de la col·locació de la primera pedra del nou santuari de Meritxell. “He de reconèixer que m’hi vaig haver d’acostumar, però entre tots ens l’hem anat fent nostre i l’hem anat millorant, sobretot el Govern”, ha afirmat.