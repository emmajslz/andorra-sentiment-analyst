Stop Violències s’uneix amb una entitat veneçolana proavortista


Creat:

27.09.2024 | 06:24



Actualitzat:
27.09.2024 | 06:24

Etiquetes:
L’associació andorrana Stop Violències s’ha unit amb l’agrupació veneçolana 100% Estrógeno per llançar conjuntament la campanya F*cked, que vol donar visibilitat a escala global a les vulneracions de drets que pateixen les dones. “No existeix ni un sol lloc a tot el món on les dones tinguem garantits tots els nostres drets, i és per això que aquest 28 de setembre, Dia internacional per la despenalització de l’avortament, ens hem unit per fer-ho visible”, expressen en el manifest. La campanya es va iniciar ahir i durarà fins al 2 d’octubre, que finalitzarà amb un pòdcast que es transmetrà pel canal de YouTube de l’entitat andorrana. Al llarg de la campanya, Stop Violències publicarà a les seves xarxes socials diverses publicacions amb relació al dret a avortar.
“Humiliades, denigrades, infravalorades, explotades, represaliades i aïllades ens volen els regnes, teocràcies i governs misògins, masclistes, patriarcals i conservadors. I aquí ens tenen, dempeus, juntes i decidides a batallar drets per a nosaltres, les dones, de forma global, comunitària i social”, remarquen en el manifest, que pretén donar a conèixer la violència que pateixen les dones arreu del món. Per aquest motiu, defensen que s’han unit amb 100% Estrógeno per “lluitar globalment pels nostres drets sexuals i reproductius als nostres territoris i al món”.