El PS impulsa el dret a l’oblit sanitari al marge del Govern


Creat:

27.09.2024 | 05:54



Actualitzat:
27.09.2024 | 05:54

Etiquetes:
El PS va presentar ahir una proposició de llei amb l’objectiu que les persones supervivents de malalties com ara el càncer, el VIH/sida i l’hepatitis C no siguin discriminades a l’hora de contractar assegurances, hipoteques i préstecs bancaris. D’aquesta manera, i d’acord amb les legislacions europees i de l’entorn, no es podrà sol·licitar informació oncològica en els formularis una vegada hagin passat cinc anys des de la finalització del tractament sense recaiguda posterior. Tot i que la voluntat era formalitzar un text conjunt amb l’executiu, la formació tira pel dret per la poca celeritat del ministeri.
“Són tres articles, la complicació no és tanta, no requereix tanta anàlisi política”, va expressar la presidenta parlamentària del PS, Judith Casal, que va indicar que des de l’abril d’aquest any mantenien converses amb la cartera d’Helena Mas, a qui van posar de data límit per desencallar la norma a principi de setembre. Passat aquest termini entrarien el text com a proposició de llei, fet que van fer públic ahir. A més, lamenten que la comissió de Salut no ha legislat sobre l’afer en un any des de l’inici de mandat.
La formació, que ha redactat el text amb l’entitat Assandca, defensa que el dret a l’oblit és el dret a la supressió i protecció de dades, i que s’equipara a la cancel·lació dels antecedents penals o el dret a l’oblit a internet.