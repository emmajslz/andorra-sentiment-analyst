Detingut un conductor accidentat amb 1,84 d'alcoholèmia i dos menors al cotxe


Creat:

27.09.2024 | 09:55



Actualitzat:
27.09.2024 | 10:17

Etiquetes:
La policia va arrestar dilluns al vespre un conductor que va donar una taxa d'alcoholèmia d'1,84 grams després de topar amb un vehicle a l'avinguda de les Nacions Unides d'Escaldes. El detingut és un turista de 42 anys que viatjava amb la parella i dos menors de 17 i 13 anys, segons indica el cos de seguretat. El sinistre es va saldar amb danys materials als dos cotxes afectats.  
El servei d'ordre informa aquest matí en un comunicat de dues detencions més aquesta setmana per conducció sota els efectes de l'alcohol. Els arrestats van ser dos homes de 66 i 45 anys que van donar una taxa positiva de 0,97 i 0,98, respectivament. A més, un jove de 19 anys va ser detingut per conduir drogat. 
Els controls de la policia a la frontera del Pas de la Casa van permetre detenir un turista de 39 anys que va entrar al país amb 1,26 grams de cocaïna i una pastilla d'èxtasi.
Els agents han arrestat un altre no resident, de 33 anys, per trobar-se a territori andorrà incomplint una ordre d'expulsió administrativa.