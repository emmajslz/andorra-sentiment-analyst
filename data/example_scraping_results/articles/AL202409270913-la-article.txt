“No es pot demanar a l’hospital de la Seu que es faci càrrec d’allò que Andorra prohibeix”
Acció Feminista torna a exigir “la legalització de l’avortament en territori andorrà” i denuncia que el SIAD no funciona

Acció Feminista torna a exigir “la legalització de l’avortament en territori andorrà” i que la interrupció de l’embaràs, quan calgui, vagi acompanyada de la cobertura sanitària corresponent. Perquè “despenalitzar l’avortament sense cobertura sanitària, és seguir penalitzant. Restriccions vol dir barreres i les barreres no respecten el principi de no-discriminació”. Alhora fa un clam clar i rotund: “No es pot demanar a l’hospital de la Seu que es faci càrrec d’allò que Andorra prohibeix.”
El col·lectiu feminista fa totes aquestes proclames en un comunicat emès aquest matí en el marc de la proximitat del 28 de setembre, Dia pels drets sexuals i reproductius i per la despenalització de l’avortament. Per aquest motiu, Acció Feminista d’Andorra ha redactat un document informatiu adreçat a les dones del país que volen avortar a l’hospital de la Seu d’Urgell, el centre mèdic més proper on es practiquen interrupcions de l’embaràs.
A les pacients estrangeres (és a dir, sense CIP europeu, com les residents a Andorra) només es practiquen avortaments farmacològics en embarassos de menys de 9 setmanes. Hi ha uns horaris i calendaris i informacions que cal saber abans d’anar-hi. Per això, Acció Feminista ha afegit al nseu web (www.acciofeminista.com) informacions que considerem essencials que les dones d’Andorra coneguin, sota el símbol de la ruda. “Avui, i sense cap avenç respecte l’any passat, la ruda segueix representant allò que ens fan amagar”, denuncia el col·lectiu, que també exposa el mal funcionament del Servei Integral d’Atenció a la Dona (SIAD) en aquest àmbit, el de la informació i l’acompanyament.

“Exigim la legalització de l’avortament en territori andorrà. Recordem al Govern i al Consell General que despenalitzar l’avortament sense cobertura sanitària, és seguir penalitzant. Restriccions vol dir barreres i les barreres no respecten el principi de no-discriminació”

En un comunicat, Acció Feminista recorda que l’any 2023 un total de 142 dones d’Andorra van avortar al sistema públic de Catalunya, en el qual està inclòs l’hospital de la Seu d’Urgell. Però “s’ha de tenir en compte que no és un centre abortiu, sinó un hospital comarcal amb recursos limitats, i un gran volum del servei l’utilitzen les dones d’Andorra”. “És per això que reclamem que les autoritats andorranes destinin recursos per assumir els avortaments i el servei, i que la CASS ofereixi cobertura sanitària. No es pot demanar a l’hospital de la Seu que es faci càrrec d’allò que Andorra prohibeix”.
És en aquest marc que “exigim la legalització de l’avortament en territori andorrà. Recordem al Govern i al Consell General que despenalitzar l’avortament sense cobertura sanitària, és seguir penalitzant. Restriccions vol dir barreres i les barreres no respecten el principi de no-discriminació”. En el comunicat esmentat, Acció Feminista reclama “el nostre dret fonamental, amb la cobertura sanitària corresponent que cadascuna de nosaltres paga mensualment al servei de sanitat pública del país”. L’entitat demana “concreció quan es parla d’un ‘possible reembossament’”.
Pel que fa a l’acompanyament de les dones, i referint-se indirectament al SIAD, es deixa clar que “ho hem dit i ho tornarem a dir: no volem més pedaços que no solucionen els problemes reals. Cal un centre que tracti de manera global i integrada la nostra salut sexual i reproductiva. Les dones ens troben desprotegides al nostre país. Molt soroll, però estem al 2024 i res no canvia. Ni més temps ni més barreres”.