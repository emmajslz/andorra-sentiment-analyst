Un turista circulava amb més del doble d’alcohol permès amb la dona i els fills menors al cotxe
La policia el va detenir a Escaldes quan després de protagonitzar un accident de danys materials en picar contra un vehicle a l’avinguda de les Nacions Unides va donar una taxa d’alcoholèmia d’1,84

Circulava amb la dona i dos fills menors, de disset i tretze anys. Ell en té 42 hi havien vingut a passar el dia a Andorra, a fer turisme. De cop, a quarts de nou del vespre de dilluns, va picar contra un altre vehicle a l’encreuament de Nacions Unides amb François Mitterrand, a la zona del Clot d’Emprivat, a Escaldes. Arran de la topada hi va haver una discussió i un conat de baralla que va fer que altres ciutadans que passaven per l’indret activessin la policia.
Van arribar a lloc un parell de patrulles del cos d’ordre. La situació tensa va desaparèixer amb certa rapidesa. Els policies, és clar, van practicar la prova d’alcoholèmia i el turista en qüestió, causant de l’accident de danys materials, va donar una taxa d’1,84, més del doble del màxim permès per evitar la detenció. En conseqüència va ser arrestat per un delicte contra la seguretat col·lectiva. 
És una de les quatre persones que han estat detingudes aquesta setmana per donar positiu en controls d’alcoholèmia. Dos homes més, de 66 i 45 anys, han estat detinguts els darrers dies amb taxes de 0,97 i 0,98 respectivament, i al quart, de 19 anys, se l’ha arrestat per positiu en drogues al volant.



Relacionat

Detingut en intentar entrar al país amb una mica de cocaïna i èxtasi



Aquesta setmana, la policia també ha detingut un altre turista, de 39 anys, com a presumpte autor d’un delicte contra la salut pública. L’home, com ja va avançar l’Altaveu, accedia al país per la frontera amb França amb 1,26 grams de cocaïna i una pastilla d’èxtasi. Finalment, un home de 33 anys i no resident va ser arrestat com a presumpte autor d’un delicte contra la funció pública per incomplir una ordre d’expulsió administrativa.