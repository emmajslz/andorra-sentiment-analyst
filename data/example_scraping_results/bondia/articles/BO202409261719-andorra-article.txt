Ordino clou amb èxit la segona edició del Seminari Reserves de la Biosfera

Crida als productors ordinencs a adherir-se al segell

Aquest dijous s'han celebrat les darreres sessions de treball de la segona edició del Seminari Reserves de la Biosfera, que, amb la participació de representants de més de vint països, es va iniciar el passat 24 de setembre i finalitzarà aquest divendres 27. De fet, durant la jornada el seminari ha disposat d'un espai d'exposició i un 'marketplace' amb productes que porten el segell de Reserva de la Biosfera. "Som el segon país, després de la Xina, a organitzar un seminari d'aquest tipus i, per tant, per a nosaltres ha estat molt important rebre persones de tants països diferents que tenen reserves de biosfera de muntanya perquè puguin conèixer el nostre país i el nostre entorn. Estem molt orgullosos d'haver organitzat aquest esdeveniment, especialment amb el temps limitat que hem tingut", ha celebrat la cònsol major d'Ordino, Maria del Mar Coma, qui també ha destacat la presència de productes amb el segell de Reserva de la Biosfera. "A nosaltres ens agradaria que hi hagués més productors a Ordino que s'adherissin a aquest segell, ja que, per a nosaltres, és un valor afegit", ha assegurat la mandatària comunal.Per la seva banda, el cap del departament d’Agricultura, Medi Ambient i Sostenibilitat del Comú d’Ordino, Marc Font, ha explicat que durant el seminari s’ha prestat especial atenció a un projecte relacionat amb les glaceres, ja que el 2025 serà l’Any Internacional de les Glaceres. "L’objectiu i la línia de treball d’aquest projecte és posicionar la importància de les glaceres, especialment pel que fa a la seva vulnerabilitat en el camp primari", ha indicat Font. "Estem 'mapejant' totes les glaceres que formen part de la xarxa mundial de reserves de muntanya. És un projecte que no es limita a la recerca pura, sinó que inclou la participació dels habitants de les reserves mitjançant processos de ciència ciutadana. A més de generar coneixement, estem implicant les poblacions en la conservació de les glaceres", ha afegit la membre de la Secretaria Tècnica per a la Unesco de la Xarxa Mundial de Reserves de Biosfera de Muntanya, Natalia Castro.Font també ha subratllat que la col·laboració d’Andorra és activa en molts altres projectes. "Aquest seminari serveix per establir noves relacions i desenvolupar projectes i interessos comuns", ha destacat el cap del departament d’Agricultura, Medi Ambient i Sostenibilitat del Comú d’Ordino. A més, Font ha recordat que la pròxima edició del Seminari serà especialment rellevant, ja que s’hi debatran i definiran els objectius prioritaris que es desenvoluparan en el marc de cada reserva, així com un pla d'acció per als pròxims deu anys. "Des d’Ordino, fa un any i mig que hem iniciat una col·laboració amb entitats franceses i espanyoles per avançar cap a una agricultura més regenerativa", ha conclòs Font.