AE critica la inversió de 174.500 euros en un cub de pantalles per informar de l'acord amb la UE

Demanen al Govern "centrar els seus esforços en analitzar amb rigor l'impacte real" del tractat

Des del grup parlamentari Andorra Endavant, lamenten "profundament" l'adjudicació feta a  l'empresa Blit Entertainment SLU, per un import total de 174.515 euros, per la contractació d'un cub amb pantalles interactives per un període de set mesos, fins a l'abril de 2025. "Aquesta despesa ens sembla desproporcionada, sobretot si es compara amb els preus actuals del mercat que permetrien una inversió més eficient i racional dels recursos públics", afirmen des de la formació política en un comunicat de premsa.Segons AE, la compra d'un cub virtual similar a través d'una empresa especialitzada té un cost aproximat de 70.000 euros, incloent-hi una formació específica per un preu de 1.100 euros per tres dies, "que permetria a l'equip governamental ser autònom i disposar de l'estructura per diferents esdeveniments segons les necessitats futures", assenyalen.Així, els "preocupa que aquesta decisió reflecteix un desconeixement dels preus de mercat per part del Govern, cosa que trobem lamentable, ja que denota una gestió ineficaç dels diners públics i un ús desmesurat de fons per serveis que es podrien obtenir a un preu molt més raonable". A més, qualifiquen la despesa "d'exagerada" i defensen que "forma part d'una estratègia de màrqueting per aconseguir el "Sí" en el referèndum, en comptes de posar l'atenció en les conseqüències que aquest "Sí" podria tenir sobre l'economia i el teixit social del país". Insisteixen que "amb la UE, ens trobem davant d'un salt al buit que Andorra, al nostre entendre, no es pot permetre".D'aquesta manera, la formació liderada per Carine Montaner demana al Govern "centrar els seus esforços en analitzar amb rigor l'impacte real d'aquest Acord UE i no en dilapidar recursos públics en accions de promoció. Per això, des d'Andorra Endavant demanem una major transparència i una gestió més responsable dels diners dels ciutadans". En aquest sentit, Andorra Endavant adverteix que "continuarà vigilant i denunciant qualsevol acció que considerem contrària als interessos del país i dels seus ciutadans".