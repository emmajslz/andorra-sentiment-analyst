La FIS proposa Andorra com a seu de la Copa del Món per als anys 2026 i 2027

La federació internacional d’esquí aposta pel Principat amb un supergegant i un descens en categoria femenina, i a la següent temporada amb un eslàlom i un gegant masculins

Zúric ha acollit aquesta setmana l’habitual trobada de tardor de la FIS. Andorra ha format part de les reunions que s’han dut a terme, en les quals s’han actualitzat normatives, s’ha confirmat el calendari per aquest nou i s’han plantejat d’altres cites que, tot i ser provisionals, aposten per al Principat com a seu de la Copa del Món a la temporada 25-26 amb un supergegant i un descens femenins, i a la 26-27 amb un eslàlom i un gegant masculins.
A més de confirmar la data de la cita d’aquest hivern al Principat amb la Copa Europa masculina de gegant -dues curses- els pròxims 3 i 4 de febrer a la pista Avet de Soldeu Grandvalira, també s’ha establert un calendari provisional de cara a les pròximes temporades. Així, la FIS atorga, sempre supeditat a possibles canvis segons les diferents necessitats de la Federació Internacional, dues cites de Copa del Món per a Andorra.
Per la temporada 2025-2026, la federació internacional ha proposat Andorra com a seu d’un supergegant i un descens femení de la Copa del Món, pels dies 7 i 8 de març de 2026 a l’Àliga. El calendari 2025-26 s’aprovarà oficialment al maig a Vilamoura (Portugal), al corresponent Congrés de la FIS. Així mateix, per la temporada 2026-2027, i també de manera provisional, la Copa del Món masculina tornaria al Principat amb un eslàlom i un gegant, també a la pista Avet, en principi el 27 i 28 de febrer de 2027. 
Després d’haver rebut les finals de la Copa del Món el 2023 i la passada Copa del Món 2024, Andorra reprèn l’activitat internacional no només amb la pròxima Copa d’Europa, sinó entrant en les previsions del circuit de Copa del Món les dues següents temporades, continuant així amb la trajectòria a la Copa del Món de manera regular. Carles Visa, gerent de la FAE, ha manifestat al respecte: “Està bé que estiguem aquí perquè després del que va passar a Islàndia això ens dona moral per veure que el 26 i 27 estem al calendari. També en velocitat ara mateix poder pensar en la Cande Moreno i la Jordina Caminal de cara al 26 i de cara al 27 el Joan i els nous corredors que hi puguin arribar”.
Durant aquests dies de reunions a Zúric, s’han establert protocols, s’han revisat normatives i s’han realitzat tasques de preparació de les pròximes competicions. Per part de la Federació Andorrana d’Esquí (FAE) han assistit a les diferents reunions el president Pepi Pintat, el vicepresident Patrick Touissant, el gerent Carles Visa, el membre de la junta i representant d’Andorra a diversos comitès tècnics, Toni Crespo, així com el metge de la FAE, Bernat Escoda i el director de comunicació, Rafa Mora.
Per part de Grandvalira, han participat en les diferents reunions David Hidalgo, director general de Grandvalira-SETAP 365 -societat que aglutina Soldeu El Tarter i Pal Arinsal-, Marc Mitjana, secretari general de la Copa del Món Soldeu, i Santi López, director de cursa Copa del Món Soldeu-El Tarter, a més d’Irene Gómez, adjunta del secretari general.