L’FC Andorra torna a visitar Lugo a la recerca del tercer triomf consecutiu a domicili

Una victòria dels de Ferran Costa davant el conjunt gallec, que només ha anotat un gol fins al moment i es troba en posicions de descens, els podria permetre assolir el liderat de Primera RFEF

Els tricolors ja viatgen cap a Lugo. Serà un desplaçament llarg i complicat per al conjunt de Ferran Costa, que s’examinarà en la quarta sortida -segona consecutiva- de l’FC Andorra aquesta temporada, per només dues jornades a l’Estadi Nacional. Davant hi haurà un rival que, fins al moment, només ha anotat un gol, tot i que tampoc n’encaixa gaires sota les ordres de Lolo Escobar (3), amb qui només s’ha endut els tres punts en una ocasió. Serà un partit, doncs, per seguir millorant l’efectivitat amb Lauti i Manu Nieto com a puntes de llança, però, sobretot, un duel on s’haurà d’estar molt atents perquè “qui marqui primer tindrà molt de guanyat”.
Després d’un inici complicat per a l’FC Andorra en què el conjunt de Ferran Costa ha hagut de viatjar fins a quatre vegades en les sis primeres jornades, els tricolors afronten aquest diumenge a l’estadi Anxo Carro de Lugo (17:30 hores, FEF TV) una altra prova de gran exigència, l’adjectiu que definirà aquesta categoria durant tota la temporada. Els andorrans venen de guanyar a Las Llanas davant el Sestao River (0-1) i, tot i les lesions acumulades, busquen un altre triomf per a seguir en la lluita per la part alta de la classificació.
En la prèvia del duel, Ferran Costa ha volgut lloar el treball de l’entitat gallega per tornar al futbol professional, la mateixa missió que s’han proposat els tricolors: “El Lugo és un club molt potent, venien d’estar 11 temporades consecutives a Segona divisió, de ser el club més longeu de manera continuada a la categoria. L’any passat ja tenia aspiracions de fites importants i aquest any també. Per tant, és una sortida molt exigent contra un dels candidats clars a estar en la lluita per la part alta”, adverteix, afegint que els locals no perden a casa des del 7 d’abril i en els primers dos partits no van rebre cap gol.
Aquest cop no s’espera un esquema gaire diferent del de la passada jornada, ja que el Lugo, que només ha anotat un gol a favor i n’ha rebut tres, plantejarà un partit molt tancat i defensiu. Tocarà, doncs, ser pacients i mantenir la porteria a zero, una tasca que Oier ja ha aconseguit en dues ocasions, per provar d’estrenar el marcador. Pel que fa a la resta de posicions, Casadesús i Arumí podrien entrar per cobrir les baixes de Clemente i Martí Vilà als laterals, a més de Solís, mentre que la incògnita serà l’atac: “Tenim tres davanters específics amb qualitats diferents que poden ser complementàries. Decidirem en funció del partit, si els ajuntem, o si un comença i l’altre acaba”, explica Costa, deixant el dubte de si Lauti i Manu Nieto formaran els dos d’inici.
Tot i que ja va anar convocat a Sestao, Costa recupera a Erik Morán i assegura tenir molta confiança en els que estaran disponibles:  “Confio molt en la plantilla i en la capacitat que tenim per complementar-nos. No és qüestió de parar-nos a pensar en el que ens falta, sinó de trobar la millor resposta i seguir endavant. Hem de tenir equilibri per poder-nos avançar al marcador, i si no és així, estar preparats per reaccionar i respondre”, comenta.
A l’altre costat, el Lugo també pretén fer-se amb els tres primers punts de la temporada a casa -només ha tret dos empats davant Barakaldo i Amorebieta- i tindrà la baixa del davanter mexicà Bryan Mendoza. "És l'enemic a batre en aquest grup 1 de Primera RFEF, el que marca el sostre quant a l'econòmic i l'esportiu pels molts recursos que tenen i perquè mantenen a molts jugadors de l'any passat", analitza el tècnic local, Lolo Escobar.