Juanjo López és el coordinador nacional adjunt a la Secretaria General Iberoamericana

Juntament amb l’ambaixadora d’Andorra a Espanya, completen l’equip de la Segib Jeroni Estopiñán i Carina Gomes

El segon secretari de l’ambaixada d’Andorra a Espanya, Juanjo López Lavado ha estat designat coordinador nacional adjunt a la Secretaria General Iberoamericana (Segib). Els canvis que aquest final d’estiu passat es van dur a terme a la majoria de legacions que el Principat té a l’estranger han suposat, en alguns casos, altres petites remodelacions en òrgans associats a les mateixes. I és el cas de la Segib.
Ja era clar que la nova ambaixadora a Madrid, Eva Descarrega, agafaria el relleu del seu antecessor, Vicenç Mateu. Per tant, Descarrega és més enllà de la responsable de l’ambaixada i altres càrrecs que hi puguin anar associats, la coordinadora nacional d’Andorra per a la Segib. López Lavado li fa d’auxiliar. En alguns casos aquesta designació ha pogut sorprendre atès que a la legació espanyola la primera secretària és Cristina Torres. Potser per rang li hauria pogut tocar la coordinació adjunta. És clar, però, que López Lavado té més antiguitat.
El grup de treball andorrà a la Segib es completa amb dues persones més de l’òrbita del ministeri d’Afers Exteriors. Així, Jeroni Estopiñán ha estat designat com el responsable de cooperació i com a adjunta a aquesta figura hi apareix Carina Gomes. D’aquesta manera es configura un equip de quatre persones com a corretja de transmissió directa entre la Segib i les institucions andorranes.