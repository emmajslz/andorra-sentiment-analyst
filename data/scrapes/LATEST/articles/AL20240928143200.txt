Recta final de l’empresonament del docent francès condemnat per pedofília

Qui va ser durant anys el director de l’escola francesa de maternal i primera ensenyança de la Massana, detingut el novembre passat, va ser penat per la via ràpida a dos anys i mig de presó, dotze mesos a la Comella i la resta bescanviables per set anys d’expulsió

El docent francès que va ser detingut el novembre de l’any passat després que es descobrís que consumia i compartia imatges de pornografia infantil compleix el tram final de la condemna penitenciària que se li va imposar. L’home va acabar acceptant la pena ràpida que se li va oferir i, d’aquesta manera, es va evitar un judici amb transcendència pública. Via ordenança penal se li van imposar dos anys i mig de presó ferma, dels quals dotze mesos a complir a la Comella i la resta bescanviables per set anys d’expulsió.
A la recta final com estava de la seva carrera professional, i malgrat la llarga trajectòria realitzada al Principat, l’home, que era el director de l’escola francesa de maternal i primera ensenyança de la Massana quan se’l va detenir, hauria escollit l’expulsió una vegada arribi al terme de l’any -que sempre és una mica menys pels beneficis penitenciaris- de reclusió penitenciària i mirar de refer, als 60 anys ja complerts, una mica el camí.
Relacionat
L’home va ser detingut arran d’una alerta rebuda per la policia per part d’un centre nord-americà que es dedica expressament i contínuament a rastrejar connexions potencials a pàgines o arxius pedòfils. Es va detectar una IP que resultaria associada al docent. A més, hauria resultat que l’encara empresonat era un consumidor força habitual d’aquest tipus de material. Això sí, i com sol ser sortosament normal en els detinguts per aquestes conductes a Andorra, no era ell productor d’aquest tipus d’imatges o gravacions. En cas contrari, la condemna hauria estat molt més elevada.
En tot cas, la pena que se li va imposar, al març ja segons que ha pogut saber ara l’Altaveu, va ser relativa al delicte major de difusió de pornografia infantil i al delicte menor continuat de possessió, accés i consum a material de dita naturalesa. Amb anterioritat, aquest home no havia tingut cap mena d’antecedent. Ni relacionat amb la matèria ni per cap altra motiu. A més, era un home ben valorat malgrat ser considerat per moltes persones que el coneixien com algú d’un comportament especial.
Relacionat
Amb tot, la seva detenció -amb escorcoll policial a les dependències educatives incloses per assegurar-se d’analitzar tot el material relacionat amb ell-, el 16 de novembre passat, va caure com una galleda d’aigua glaçada entre l’equip docent i les famílies del centre educatiu al qual feia tants anys que estava vinculat. Durant un temps, l’afectació va ser forta i tots els estaments de l’escola van posar de la seva part per remuntar la situació i passar pàgina.
I, segons les fonts, s’ha aconseguit de molt bona manera. El director provisional que va acabar el curs, segons els consultats, va fer una molt bona feina, i la professional seleccionada per quedar-se la plaça en titularitat des d’aquest curs, també segueix el mateix camí. L’únic que es voldria des de la Massana, és poder augmentar la massa crítica d’alumnes i evitar que pugui perillar la continuïtat del centre.