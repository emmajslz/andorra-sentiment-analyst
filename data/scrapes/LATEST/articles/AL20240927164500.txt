Ensenyat reconeix que Andorra ha tingut un “creixement econòmic impensable sense els nouvinguts”

El síndic general participa en la dissetena Conferència de Presidents de Parlaments de Petits Estats on també ha parlat de canvi climàtic i multilateralisme

El síndic general, Carles Ensenyat, ha explicat que la immigració a Andorra ha estat “sempre controlada” i ha reconegut que el país s’ha vist beneficiat d’un “creixement econòmic impensable sense els nouvinguts”. Ensenyat ho ha exposat en un dels debats en els quals ha participat en el marc de la dissetena Conferència de Presidents de Parlaments de Petits Estats que s’ha celebrat aquest dijous i divendres a La Valletta, Malta.
Al llarg de les dues jornades els presidents de parlaments de nou països (Islàndia, Liechtenstein, Luxemburg, Malta, Mònaco, Montenegro, San Marino, Xipre i Andorra) han debatut entorn el canvi climàtic, el multilateralisme i la immigració i el repte que suposen per als petits estats.
En el cas del debat sobre moviments migratoris Ensenyat ha explicat el cas del Principat, on a més de reconèixer el creixement econòmic que ha suposat la immigració, també ha assenyalat que ha comportat un “enriquiment cultural que considerem que ha reforçat la societat andorrana, fent-la més diversa i cosmopolita”. A més, ha subratllat que “s’han impulsat polítiques i accions destinades a la integració de la població immigrant fomentant l’aprenentatge de la llengua i el coneixement del país”.
Ha subratllat que “s’han impulsat polítiques i accions destinades a la integració de la població immigrant fomentant l’aprenentatge de la llengua i el coneixement del país”
D’altra banda, Ensenyat ha refermat el compromís d’Andorra en la lluita contra el canvi climàtic, tot subratllant la importància de l’aprovació l’any 2018 de la Llei d’impuls de la transició energètica i del canvi climàtic (LITECC) que ha assentat “les bases perquè Andorra s’encamini cap a un nou model energètic sostenible, potenciant la sobirania energètica nacional, la sostenibilitat i el creixement econòmic”. Pel que fa al paper dels petits estats davant l’escalfament global ha ressaltat que “que podem ser referents en com afrontar la lluita contra el canvi climàtic, ja que la nostra dimensió és en aquest cas un punt a favor per aplicar mesures ambientals de forma més àgil”.
Pel que fa al multilateralisme, el síndic general ha defensat “la importància que tenen les relacions internacionals” per als petits estats, ”ja que refermen la nostra sobirania nacional a la vegada que permeten ser partícips en l’elaboració del dret internacional”. A més, ha posat en relleu l’esforç dels parlaments de petits estats per ser presents en organismes internacionals. En el cas del Consell General, ha detallat que són sis delegacions internacionals que “suposen un gran esforç econòmic i de recursos de personal per al nostre parlament, però que són necessàries per remarcar el nostre punt de vista internacional, ja que en alguns d’aquests organismes, els vots dels petits estats tenen el mateix valor que les grans potències mundials”.
La Conferència de Presidents de Parlament de Petits Estats també ha servit per intercanviar opinions sobre la situació dels respectius països entre els presidents de parlament i posar de manifest la importància dels petits estats en la política internacional. La pròxima edició tindrà lloc l’any vinent a Xipre.
Imatges: Parlament de Malta