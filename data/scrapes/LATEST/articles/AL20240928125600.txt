L’FMA dona per perdut el Mundial de TrialGP el 2025 i mirarà d’organitzar alguna altra prova

El comú de Sant Julià admet que s’està analitzant el retorn de l’activitat i l’impacte que comporta el campionat i que tan aviat com en tingui els resultats ho compartirà amb la federació

La Federació de Motociclisme d’Andorra (FMA) dona ja per perdut el Mundial de TrialGP el 2025. La falta d’una resposta per part del comú de Sant Julià ha fet impossible que la junta liderada per Natàlia Gallego presentés candidatura. Amb tot, veient que la corporació liderada per Cerni Cairat no és gaire amant de proves com l’esmentada, amb la Rabassa com a escenari, tampoc no es va preveure cap altra alternativa. El que no es descarta, i en això pretén treballar l’FMA, és en l’organització d’alguna altra prova, encara que sigui de menor entitat.
En no entregar la candidatura dins dels terminis establerts per la Federació Internacional de Motociclisme (FIM), Andorra ja no apareix al calendari provisional del Campionat del Món de TrialGP. I, segons les diferents fonts consultades, ja no hi apareixerà. Només en el cas que alguna de les set seus escollides acabés fent marxa enrere i Andorra realment estigués en disposició de poder acollir la cursa, es podria fer. Però les diferents parts consultades ja no hi compten pas. I prefereixen explorar la possibilitat de fer alguna prova lligada al Campionat d’Espanya.
Relacionat
Amb tot, el comú de Sant Julià encara no ha donat cap resposta a l’FMA. Així ho han admès també fonts comunals, que han indicat que s’està acabant de fer l’anàlisi d’impacte que s’ha sol·licitat a totes les entitats que organitzen activitats culturals de certa rellevància o competicions esportives. El comú vol tenir clar el retorn que comporten aquestes iniciatives associat a l’impacte social o mediambiental que poden tenir. I en funció d’això, donar-hi suport o no. El Mundial s’ha fet aquest 2024 perquè ja estava compromès per l’anterior equip comunal. Però per al 2025, l’ha resposta encara no ha arribat i en qüestió de terminis, han indicat les fonts comunals consultades, el comú no hi té pas cap responsabilitat.