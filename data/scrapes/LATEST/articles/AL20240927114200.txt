Andorra no apareix en el calendari provisional de proves del Mundial de TrialGP del 2025

La Federació de Motociclisme no ha enviat la sol·licitud per organitzar la tradicional doble jornada de la Rabassa perquè encara no té l’acord del comú de Sant Julià

Andorra no apareix, ara per ara, al calendari provisional de proves incloses al Mundial de TrialGP del 2025 La Federació de Motociclisme d’Andorra (FMA) no ha enviat en els terminis exigits per la Federació Internacional de Motociclisme (FIM) la sol·licitud necessària per ser acceptada com a seu d’una de les proves del calendari. Fa molts anys que Andorra celebra una doble sessió -dissabte i diumenge- a la Rabassa. El Principat no està descartat del tot. Però com més temps passa, menys possibilitats hi ha.
Les fonts de la federació consultades han indicat que no s’ha pogut complir amb els terminis establerts per la FIM atès que encara no hi ha una resposta per part del comú de Sant Julià de Lòria i la seva indispensable implicació en l’organització de la prova. Les fonts consultades han assegurat que la corporació laurediana està fent una mena d’auditoria de l’impacte econòmic, social i mediambiental de les diferents iniciatives culturals i esportives que es fan a la parròquia i en funció dels resultats de dita anàlisi s’acaba donant llum verd a les iniciatives que es plantegen. I, ara per ara, l’FMA no hauria obtingut encara cap resposta des de l’equip capitanejat per Cerni Cairat i Sofia Cortesao.
Per tant, ara per ara Andorra queda fora del calendari, que no vol dir que no s’hi acabi incloent. No és el primer cop que es va tard en fer la demanda. En principi, doncs, el calendari fer públic per la FIM aquesta setmana inclou set proves entre l’abril i el setembre de l’any vinent. La primera de les proves es faria entre el 4 i el 6 d’abril a la localitat espanyola de Benahavís, a tocar de Marbella. La següent prova seria a una població ben coneguda a Andorra: de l’11 al 13 d’abril serà escenari de Trial GP Viana do Castelo, a Portugal.
Motegi, al Japó, i Calvi, a la francesa Corsica, serà els següents escenaris ara previstos del 16 al 18 de maig en el primer cas i del 30 de maig a l’1 de juny, en el segon. La localitat sanmarinesa de Baldassenora preveu acollir la prova del 6 al 8 de juny. I, després, el Mundial viatja a territoris anglòfils. El primer lloc a Exeter, a Rhode Island, als Estats Units, de l’11 al 13 de juliol; i la localitat britànica de Geddington figura en el darrer lloc del calendari, entre el 5 i el 7 de setembre. El mes d’agost, com queda clar al calendari, no contempla cap prova, i és probable que s’hi pogués encabir la d’Andorra. Mentrestant, el Trial de les Nacions està previst que enguany se celebri a la ciutat italiana de Tolmezzo, o el 20 o el 21 de setembre. En principi seria un sol dia de competició.