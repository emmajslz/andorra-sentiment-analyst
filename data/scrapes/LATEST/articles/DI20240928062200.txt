L’atracador de la benzinera d’Encamp demana una rebaixa de la pena



El jove que va atracar una benzinera d’Encamp el març de l’any passat –A. R.– va demanar ahir al Tribunal Superior una rebaixa de la pena aplicada per Corts. Se’l va condemnar, al juliol, a cinc anys de presó, tres en ferm i els altres dos substituïts per deu anys d’expulsió. El seu advocat va presentar un recurs d’apel·lació en el qual demana que la pena baixi fins a l’any i mig, que és el temps que porta a la presó (primer en situació preventiva i després sota condemna). La defensa també va reclamar que s’anul·li la condemna d’expulsió, ja que “el condemnat manté un arrelament al país, on viuen els seus pares i un germà”.
L’advocat va rebatre la sentència presentant el seu client com algú que va actuar sota “un estat mental crític” perquè passava per una “situació personal delicada” (depressió) i afrontava un tractament farmacològic per consum de marihuana. També va remarcar que el jove no va actuar amb violència malgrat haver mostrat un ganivet amb una fulla de 21 centímetres. La Fiscalia rebutja aquests arguments. Considera que l’arrelament no és demostrable perquè A. R. ha entrat i sortit del país reiteradament els últims anys. També va indicar que els treballadors de la benzinera van patir estrès posttraumàtic.