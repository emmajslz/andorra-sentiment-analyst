Bon ambient i afluència de gent al Caldes Festival

(AMB VÍDEO) Després de les cancel·lacions del primer dia a causa del mal temps, l’esdeveniment ha arrencat avui amb energia i una àmplia oferta d’activitats

Després d’un inici inusual del Caldes Festival, marcat per la pluja i les cancel·lacions, aquest dissabte l’esdeveniment ha començat, ara de debò, amb força. Des de primera hora del matí, els carrers de la parròquia s’han omplert d’un ambient festiu i d’una gran afluència de visitants. Aquells que passejaven per l’avinguda Carlemany s’han dirigit cap a la part alta de la parròquia, on els foodtrucks de la zona TECA, situada al costat del Centre d'Art d'Escaldes-Engorany, oferien delicioses opcions per picar.
El recorregut ha continuat cap a la Placteta del Madriu, on les famílies han pogut gaudir d’un impressionant espectacle de trapezi i de circ, que ha deixat a més d’un infant, i adult, amb la boca oberta. Posteriorment, els assistents han baixat cap a la plaça Santa Anna, on els esperava la representació de dansa contemporània ‘La salle d’attende’, que s’havia hagut d’ajornar el dia anterior.
Els espectadors s’han trobat amb una escena peculiar sobre l’escenari: tres individus, un telèfon, una taula amb una cadira i un banc. A mesura que l’espectacle avançava, els personatges es reunien a la sala d’espera, on les seves realitats s’han vist portades a l’extrem dins de les quatre parets. Les tensions i els límits de cadascun s’han començat a veure reflectits en els seus moviments i danses, transformant el que semblava una escena quotidiana en un escenari distòpic, malaltís i deshumanitzat. 
On tampoc ha parat d’entrar gent és a Cal Paleta, la nova adquisició del comú, on al llarg del matí un centenar de nens han pogut gaudir de l’experiència audiovisual immersiva ‘Pirates de Caldes’. Decorada amb temàtiques pirates, la instal·lació comptava amb una figura de Playmobil gegant que guiava els nens d’un espai a un altre, explicant històries marítimes i cantant cançons.
“És fantàstic que organitzin activitats per als nens, ja que així poden distreure’s una mica ara que han tornat a l’escola”, comentava una assistent, reflectint l’opinió generalitzada entre els que passejaven pels carrers de la parròquia aquest matí. La majoria celebrava la iniciativa de promoure la cultura i donar a conèixer la parròquia, especialment a la part alta d’Escaldes. “Si no haguessin organitzat això, potser no hauríem arribat a aquesta zona”, explicava una altra dona que havia aprofitat el bon temps per fer una passejada i gaudir de l’espectacle.
Les activitats a la parròquia no acaben aquí, aquesta tarda el jardí de la Borda Gabriel acollirà el concert del Makuka al Jardí de la Borda Gabriel, i més tard a la plaça Santa Anna es podrà veure a la pianista i compositora, Clara Peya, que presentarà el seu últim treball, ‘Corsé’, que tracta sobre la violència que porta implícita el concepte de perfecció.