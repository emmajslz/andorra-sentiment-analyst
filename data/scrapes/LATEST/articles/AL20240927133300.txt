Condemnada a sis anys de presó i una multa de 40.000 euros ‘la cambrera de la coca’

L’altre principal acusat en el cas, i el principal subministrador, ha rebut una condemna de set anys de presó, una multa de 50.000 euros i l’expulsió definitiva del Principat

El Tribunal de Corts ha condemnat a una pena de sis anys de presó per la principal implicada en l’operació ‘Big Bang’, que va permetre desmantellar una important venda de droga al Pas de la Casa, el març del 2023. La dona, que durant el judici va reconèixer que va vendre cocaïna, així com altres substàncies, aprofitant la seva feina com a cambrera a un establiment de la població, va assegurar que ho feia perquè no arribava a finals de mes. L’altre principal imputat en el cas ha rebut una condemna de set anys de presó, mentre que la resta han rebut penes de 2 a 6 anys i s’ha absolt dels delictes a l’altra dona acusada.
Els testimonis eren més que clars i ella mateixa ho va confessar. Durant la vista, una llarga llista de persones van anar entrant a la sala assegurant que la dona havia estat la seva subministradora, i en les llibretes que es van trobar al seu domicili hi havia anotades totes les transaccions que havia fet i les quantitats de droga que l’altre principal jutjat li subministrava. Així doncs, el tribunal ha considerat que queda més que acreditat que des del gener del 2020 fins al maig del 2023, ‘la cambrera de la coca’ es va estar dedicant al tràfic i que tenia tres modus operandi: vendre a les persones que anessin a l’establiment on treballava, a través del telèfon mòbil, i amb les persones que tenia més confiança, deixar la cocaïna sota la catifa de casa seva perquè els clients l’anessin a recollir. 
La fiscalia, que en un inici demanava deu anys, va decidir finalment disminuir la pena a vuit anys, aplicant un atenuat per haver col·laborat amb el servei de policia i a les autoritats judicials durant tot el procés. També van posar en relleu que les seves declaracions han estat sempre sinceres i que gràcies a elles, es va permetre la detenció directa de l’altre principal encausat, evitant així que continués venent i la fuga del país que estava preparant el darrer. Així doncs, els magistrats finalment han decidit que la pena per 'la cambrera de la coca' fos de sis anys, una multa de 40.000 euros i l'expulsió del Principat durant 25 anys. 
Relacionat
Pel que fa a l’altre segon gran implicat en el cas, i segons ‘la cambrera de la coca’, el seu subministrador, ha estat condemnat a set anys de presó, una multa de 50.000 euros i a l’expulsió definitiva del Principat. El Tribunal de Corts, doncs, ha considerat que queda més que provat que l’home era un dels principals subministradors del Pas de la Casa i la persona que li proporcionava la droga a l’acusada. Així mateix, el tribunal també ha tingut en consideració la declaració dels agents de policia que van explicar que ja li estaven fent vigilàncies des d’abans que esclatés tot, perquè tenien indicis que es dedicava al món de les drogues, i que amb els missatges amb la principal acusada ho van poder acabar de comprovar.
Relacionat
Els magistrats també han decidit posar una pena de sis anys de presó pel tercer implicat en el cas. Consideren que l’home traficava amb grans quantitats de cocaïna i haixix, ja que en el seu domicili es van trobar grans quantitats de droga, que ell assegurava que majoritàriament era pel consum propi. En el moment de la detenció, però, duia sobre 14 embolcalls de cocaïna que és una quantitat massa gran per a ser per ell sol. Així mateix, en el domicili es van trobar estris propis del tràfic de drogues com embolcalls de plàstic, màquines de contar diners, bàscules; i tenia instal·lades en el seu telèfon diverses aplicacions per encriptar missatges o eliminar-los. A més de la pena de presó, també serà expulsat del país durant 25 anys i haurà de pagar una multa de 30.000 euros.
Relacionat
Quant al jove, el Tribunal de Corts li imposa quatre anys de presó pels delictes que se li imputava pel tràfic de drogues que adquiria de múltiples subministradors, entre els quals es trobava la principal acusada, i ho venia a un preu superior per treure’n un benefici i poder continuar fiançant-se el seu propi consum. Tot això es va constatar en l’anàlisi del telèfon, que va posar en relleu unes 45 converses on es creu que estava fent alguna mena de transsecció. El jove també haurà de pagar una multa de 20.000 euros. Aquesta mateixa pena també l’ha rebut un dels altres jutjats que es troba ja a la Comella. D’altra banda, un dels altres implicats que ha estat jutjat en rebel·lia, ha estat condemnat a quatre anys de presó, una multa de 8.000 euros i l’expulsió del país durant 20 anys. 
La pena més baixa és dos anys de presó condicional i una multa a pagar de 1.500 euros pel darrer imputat, el qual en dues ocasions va fer d’intermediari entre dos dels seus amics i va portar la droga d’un a casa de l’altre. Durant la vista, va assegurar que ho va fer com un acte d’amistat i que en cap moment va veure cap mena de benefici. Els magistrats, però, han considerat que malgrat no n’obtingués cap benefici, són conductes de tràfic tant la cessió continuada com fer d'intermediari, però degut a la predisposició per part de l’home que s’ha sotmès a rehabilitació de conductes addictives, finalment la pena serà només de dos anys, i no de quatre com demanava la fiscalia.
Finalment, i després que el ministeri fiscal retirés l’acusació de la darrera dona a la qual se l’havia acusat arran d’uns missatges amb la principal acusada on li demanava per “unes croquetes”, els magistrats han decidit absoldre-la, ja que han considerat que no hi havia indicis de criminalitat. Tot i que els missatges podien deixar interpretacions que es tractava d’un intent de compra de droga, les declaracions de totes dues parts van deixar clar als magistrats que la transacció mai es va dur a terme.