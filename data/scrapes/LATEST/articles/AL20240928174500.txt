De Bahrain a Andorra: l’ambaixada francesa té nou número 2

Thibault Houspic, un jove diplomàtic de carrera, relleva Amélie Mas com a primer ministre de la legació encapçalada per Jean-Claude Tribolet

L’ambaixada francesa té des de fa algunes setmanes un nou número 2. O el que és el mateix, hi ha hagut canvi de primer ministre. Això sí, s’hi manté la joventut. Amélie Mas, que ha retornat als serveis centrals del ministeri d’Afers Exteriors a París ha estat rellevada per un altre jove diplomàtic, Thibault Houspic, que fins a final d’agost exercia a Bahrain. 
En efecte, Houspic ha estat els darrers temps el secretari general de l’ambaixada i alhora cònsol francès al multiinsular país del golf Pèrsic. I d’aquella zona tan aparentment càlida, el diplomàtic canvia de registre i, també, de territori. El nou primer ministre de l’ambaixada i número 2 de Jean-Claude Tribolet, que també està a prop del final d’etapa al Principat, és un funcionari de certa llarga carrera, tot i la seva joventut, al ministeri d’Exteriors francès.