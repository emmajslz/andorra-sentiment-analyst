Sant Julià dona el tret de sortida a la 21a Vila Medieval amb activitats per a tota la família

El mercat ha augmentat el nombre de productors de la zona a 15

La 21a Vila Medieval de Sant Julià de Lòria ha arrencat oficialment aquest divendres a la tarda amb la celebració de la Cercavila Inaugural que, amb l'acompanyament musical del grup Sübitus, s'ha iniciat a la plaça de la Germandat i ha aplegat un gran nombre de lauredians.
"És un esdeveniment molt consolidat a la parròquia, amb una gran acceptació per part del públic. Enguany hem volgut donar-li un caràcter més local, augmentant el nombre de parades de productors de la zona, que són 15 en total, i afegint un aire festiu durant tot el cap de setmana amb activitats com concerts, espectacles infantils, tallers de titelles... Tot plegat fa que sigui una festa arrelada i familiar" ha destacat el cònsol major lauredià, Cerni Cairat qui, a més, ha celebrat l’èxit de les Jornades de Bruixeria. "Hem hagut de limitar l’aforament a algunes xerrades i activitats a causa de l'alta demanda. Hem comptat amb historiadors de gran nivell, que han parlat sobre la història medieval i la bruixeria, i és una qüestió que ens enorgulleix" ha afegit, el mandatari comunal.
De fet, enguany, la 21a Vila Medieval s'ha fet coincidir expressament amb la celebració de les 3es Jornades de Bruixeria, amb la voluntat, per part del comú lauredià, de sumar esforços i fer créixer la festa. Pel que fa a la programació, que va començar aquest dijous a les 19 h amb l'exposició 'Puntades sàvies' a la Sala Sergi Mas de Casa Comuna, el certamen proposa diferents activitats per a totes les edats durant aquest darrer cap de setmana del mes amb una ampliació d'espais al jardí de la biblioteca comunal i l'aparcament de Reig Patrimonia. Així doncs, aquest divendres a la tarda ha tingut lloc a les 20 h a la plaça de la Germandat l'espectacle 'La nit de Sant Joan: fallaires i bruixes', i a les 21 h, el 10è aniversari de les nits de bruixes i llegendes sota la llum de la lluna amb Assumpta Mercader i el duo Els Pardals al barri antic. La programació continuarà aquest dissabte al matí a les 10.45 h amb una altra Cercavila Musical amb Sübitus a la plaça de la Germandat, i a les 11 h amb l'espectacle infantil 'El Tempo dels Temps' a càrrec de l'ONCA, a la Sala Sergi Mas.