La FAF exclou l’Atlètic Escaldes B de la segona divisió de futbol per no haver-se inscrit a temps

Els jugadors de l’entitat que també va tenir problemes amb el conjunt de la Lliga Multisegur reclamen a la federació i “a les instàncies competents” que reconsiderin la decisió i mostrin flexibilitat

Si no canvien les coses, l’equip B de l’Atlètic d’Escaldes no podrà disputar aquesta temporada la segona divisió del futbol andorrà com tenia previst. La competició, que s’inicia aquest diumenge, tindrà així només cinc equips. Segons els jugadors de l’equip escaldenc, que es manifesten frustrats i descontents, han explicat que “les fitxes no s’han tramitat a temps, cosa que ens deixa en una situació d’absoluta indefensió”. Els jugadors han emès un comunicat a través de les xarxes on al·ludeixen la federació però no fan ni un sol retret al propi club. Es dona el cas que el primer equip, el de la lliga Multisegur, tampoc va poder iniciar la seva competició de manera normal per manca de fitxes. 
En el cas del segon equip, i si no hi ha cap canvi, no es tracta d’un problema per a un partit sinó que se’ls hauria exclòs de la competició. “Aquesta circumstància no sols ens priva de la possibilitat de competir, sinó que també ens impedeix inscriure’ns en altres clubs, deixant-nos en una situació de total desemparament”. En un comunicat difós per les xarxes socials, remarquen que “ens hem preparat amb una gran dedicació durant tota la pretemporada, amb la il·lusió i motivació d’aportar valor a la lliga, fins i tot en condicions adverses”.
En la comunicació es considera “important destacar” que “hi ha precedents recents, la temporada passada, on es va esperar fins a l’últim moment perquè un club pogués ser inscrit. També un altre club no va disputar diversos partits fins al mercat d’hivern, acumulant una sanció de menys tres punts. Aquests casos es van gestionar amb flexibilitat, fet que demostra que hi ha marge per trobar una solució que permeti la nostra participació”. Els jugadors de l’Atlètic d’Escaldes B asseguren que “la nostra exclusió no sols ens perjudica a nosaltres, sinó també a la competició en si mateixa”. Per tot això s’insta la Federació Andorra de Futbol (FAF) i les instàncies competents “a reconsiderar aquesta decisió i a buscar una solució que ens permeti competir de manera justa, evitant un dany irreparable a les nostres aspiracions esportives i al desenvolupament d’aquesta lliga”.