Temor perquè l’allau de temporers aquest hivern sigui major que el de fa dos anys

Les empreses estan rebent una quantitat important de currículums, que en alguns casos s’arriba a triplicar i des d’Argentinos en Andorra es demana la col·laboració del sector turístic per donar la informació fefaent

Encara no hem acabat el mes de setembre i les empreses ja fa dies que estan rebent un volum important de currículums de temporers que volen venir aquest hivern. Una allau que està sorprenent a molts dels empresaris, que en alguns casos han arribat a triplicar el nombre de sol·licituds. Això està provocant cert temor que es puguin repetir les imatges que es van viure fa dos anys.
Govern encara no ha aprovat la quota de temporada d’hivern, però l’allau de currículums per part de persones que volen venir a treballar està sent important, fins al punt que han encès les alarmes. Segons ha pogut saber l’Altaveu, en alguns casos s’ha triplicat la xifra respecte a altres anys. Això els fa preveure que l’arribada de temporers pugui ser més massiva de la que hi va haver fa dos anys.
El president d’Argentinos en Andorra, Marcelo Ponce, reconeix que “estem inquiets perquè no podem oblidar el que va passar fa dues temporades i això em fa una mica de por”
De fet, el president d’Argentinos en Andorra, Marcelo Ponce, reconeix que “estem inquiets perquè no podem oblidar el que va passar fa dues temporades i això em fa una mica de por”. Té clar que “no podem caure en una allau massiva, i per això demana la col·laboració del sector empresarial i públic “per donar la informació correcta”.
L’entitat també rep cada dia centenars de demandes d’informació de persones, no només dels que volen sortir del seu país, sinó de les que estan per Europa. El bri d’esperança, diu, és que “a hores d’ara ja s’estan informant sobre els requisits i l’allotjament”. Precisament, aquest punt és el que pot generar més problemes, tenint en compte que hi ha empreses que n’ofereixen als seus treballadors, però n’hi ha d’altres que no i només cal veure l’escassetat d’oferta de lloguer a preu assequible. En aquest sentit, demana als qui vulguin venir sense un contracte de feina “que s’informin del que hi ha”.
Cal recordar que Govern aquest any ha endurit els requisits per acollir-se a la quota general havent d’acreditar quatre anys d’experiència, després d’haver flexibilitzat la normativa els darrers anys per fer front als problemes per trobar mà d’obra qualificada. Des del sector turístic lamenten que, d’aquesta manera, no puguin formar correctament els treballadors i que estiguin amb la incògnita de quina serà la xifra de permisos de residència i treball temporal que hi haurà.