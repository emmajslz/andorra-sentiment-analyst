Mobilització de serveis d’emergència i investigació en aparèixer un home mort en una gasolinera

Bombers, policia i SUM s’han hagut de traslladar pels volts de les 8 del matí a una estació de servei de l’avinguda de Santa Coloma

Dotacions dels bombers, de la policia i del SUM s’han mobilitzat de bon matí alertats per l’aparició d’una persona aparentment difunta en una estació de servei de l’avinguda de Santa Coloma. Els cossos d’emergència i d’investigació s’han traslladat fins a l’indret vers les 8 del matí i han pogut confirmar que, efectivament, en les immediacions d’aquelles dependències hi havia una persona sense vida. 
Segons fonts coneixedores del succeït, els cossos de seguretat i emergència han estat alertats per personal de la gasolinera poc abans de les 8 del matí que hi havia una persona difunta a l’interior de les instal·lacions de l’estació de servei. En arribar a lloc, s’ha pogut comprovar que dins d’un espai tancat que opera com a taller en el recinte hi havia un home que s’hauria llevat la vida. 
L’escenari de tot plegat ha deixat clar als investigadors desplaçats, alguns dels quals encara estan al lloc dels fets duent a terme les diligències oportunes, que l’home en qüestió, de 59 anys i que hauria treballat a l’empresa almenys fins fa pocs dies, hauria tingut una conducta autòlitica malauradament consumada.