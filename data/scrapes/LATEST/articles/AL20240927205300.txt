Motor a fons

(AMB VÍDEO) El Pont de la Rotonda ha estat l’escenari de la cerimònia de sortida del 53è Ral·li d’Andorra Històric, que compta en aquesta edició amb 46 vehicles que es disputaran vuit trams en un itinerari de 251,07 quilòmetres

La 53a edició del Ral·li d’Andorra Històric ja està en marxa. Un total de 46 vehicles clàssics distribuïts en tres categories -velocitat, regularitat i regularitat Sport- han donat inici a la prova esportiva més antiga del país, en un acte celebrat a la plaça de la Rotonda davant una multitud de curiosos i apassionats del motor. Aquest dissabte hi haurà l’única jornada de competició, amb dues etapes i vuit trams cronometrats, mentre que l’entrega de premis es farà a Prada Casadet a partir de les 20:30 hores. 
El soroll dels motors i l’olor d’embragatge han estat dos elements protagonistes en els vehicles, construïts fins a l’any 1998, que han conformat la cerimònia de sortida d’aquesta 53a edició del Ral·li d’Andorra Històric, la prova nacional que organitza la comissió esportiva de l’ACA Club i que tindrà l’epicentre a Andorra la Vella, ja que el parc de vehicles i el village se situen a Prada Casadet. Avui, però, s’ha dut a terme el primer bany de masses dels pilots, que han pogut sentir l’escalf dels turistes i els familiars més propers, que s’han apropat a la plaça de la Rotonda per donar-los la benvinguda.
Dels 46 vehicles inscrits, els primers a arrencar ha estat l’Ibiza Kit-Car dels guanyadors de la passada edició, Joan Vinyes i Jordi Mercader, que tindran l’honor de dur el dorsal número 1 per quarta vegada en la història del ral·li: “Ja porto quatre edicions guanyades des de l’any 1991 que vaig començar per primera vegada. És un ral·li que sempre fa molta il·lusió, és el de casa, passem de pressa i forçant els cotxes per les carreteres on habitualment anem a poc a poc, i la veritat que és superxulo poder estar aquí a la plaça de la Rotonda gaudint del públic”, ha explicat Vinyes a la sortida abans de prémer l’accelerador.
També s’hi ha aplegat pilots del país com Gerard de la Casa, Jordi Ventura, Carles i Guillem Santacreu, Marc Gutiérrez o Joel Font, que han coincidit en la necessitat que faci bon temps, una condició indispensable “per a garantir l’espectacle” i han animat als assistents a gaudir de la jornada de dissabte. “Entre tots estem fent això més gran. Perquè no, més endavant, que el Ral·li d’Andorra Històric pugui ser un dels grans esdeveniments del campionat d’Europa de cotxes antics. Són ral·lis que estan agafant molta corpulència, cada cop hi ha més gent a qui agrada aquest tipus de cotxes que fan més soroll, autèntics, que derrapen més...”, han explicat.
Vinyes no ha dubtat a acceptar el seu favoritisme, i fins i tot ha estat ambiciós de cara a la pròxima edició: “Puc dir que soc el favorit a guanyar, però hi ha competència amb el Jordi Ventura i el seu Ford Sierra cosworth que corre molt també i no m’ho posarà fàcil. Intentarem revalidar la victòria de l’any passat, i aconseguir la cinquena victòria. Anem a passar-ho bé, que el cotxe funcioni, que ens adaptem bé els trams i sobretot a gaudir”, conclou el vigent campió. Els participants hauran de superar un itinerari de 251,07 quilòmetres, dels quals 71,7 seran cronometrats i repartits en vuit trams, quatre d’ells diferents.