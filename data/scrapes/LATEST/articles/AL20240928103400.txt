Matrícules personalitzades amb tres lletres i dues xifres, les més demanades

Govern va ingressar més de 300.000 euros l’any 2023 per les 250 plaques fetes a mida, el que representa un 6,65% del total de vehicles venuts

Cada vegada es veuen més matrícules personalitzades per les carreteres del país des que es van implementar el 2015. L’any 2025, l’Automòbil Club d’Andorra (ACA) en va expedir 250 i això va suposar uns ingressos per a les arques de Govern de més de 300.000 euros, segons indica la Memòria del Departament Seguretat Industrial i Vehicles. La combinació més demanada per part dels conductors que prefereixen aquesta modalitat és la formada per tres lletres i dues xifres amb gairebé un centenar de peticions.
Si vostè es compra un cotxe ha de saber que des del 2015 pot personalitzar la seva matrícula, tot i que això li comportarà una despesa suplementària. El 2023 l’ACA expedir 250 plaques podríem dir al gust del consumidor. El preu varia en funció de la combinació de lletres i xifres amb preus que oscil·len entre els 300 i els 6.000 euros. Una de les opcions més econòmiques i és la que permet escollir tres lletres i dues xifres que és la que més peticions va rebre durant l’any passat, concretament 98 amb un cost de 500 euros.
El cost més baix és per qui prefereix fer-se la matrícula amb dues lletres i tres xifres, que té un cost de 300 euros i, en aquest cas, van ser 82 els conductors que van optar per aquesta via fugint de la nomenclatura habitual. En una trentena de casos es van configurar quatre lletres i una xifra amb un cost de 1.000 euros. Si prefereixen personalitzar cinc lletres hauran de pagar 3.000 euros i van ser trenta persones més que ho van preferir. Les més cares són les que tenen menys de cinc caràcters que costen 6.000 euros i van ser 10 les demandes.
L’any passat es van matricular 3.762 vehicles, dels quals 250 tenen una placa personalitzada. Això representa el 6,65%. Un percentatge, que pot semblar baix, però que ha representat uns ingressos de 303.935 euros, dels quals prop de 262.000 corresponen a la taxa d’atribució, que inclouen la tarifa del tràmit de la sol·licitud de petició de la matrícula (40,74 euros). La resta, 42.000 euros són per la taxa de renovació, que es merita anualment (50 euros).