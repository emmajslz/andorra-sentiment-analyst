Andorra la Vella aposta per la màgia per dinamitzar el centre històric

El barri de la capital acollirà el pròxim cap de setmana la segona edició del Màgic Històric, tota una sèrie d’activitats centrades en aquest àmbit amb l’objectiu de potenciar els comerços i la restauració de la zona

Del 10 al 12 d’octubre, la màgia tornarà a ser la protagonista al centre històric d’Andorra la Vella amb la segona edició del Màgic Històric. L’esdeveniment, organitzat pel comú de la capital amb la col·laboració de l’associació de Comerciants del Centre Històric, té per objectiu potenciar el sector comercial i de la restauració de la zona integrant-los i donant-los visibilitat.
D’aquesta manera, els carrers del centre Històric i els establiments s’ompliran de màgia i activitats, animacions i espectacles per a tots els públics. Entre les propostes més destacades hi figura el joc de pistes ‘Atrapa la màgia’, en el qual els participants hauran d’ajudar en Joudini-Tortellini a trobar en Sebastià, el seu conill. 
Altres activitats seran l’espectacle ‘Màgia de prop’ així com la Gala internacional de màgia, que tindrà lloc divendres i dissabte, 11 i 12 d’octubre, al Teatre Comunal. Segons s’ha informat des del comú, les persones interessades a assistir-hi poden reservar la seva entrada al Punt d’informació turística del carrer de la Vall.
El Màgic Històric també comptarà amb un mercat amb parades especialitzades perquè tothom pugui trobar el seu joc ideal i convertir-se en un gran mag. A més, l’esdeveniment té un vessant solidari i inclusiu amb els col·lectius més vulnerables i les persones que per malaltia no s’hi poden desplaçar. “Amb aquest esdeveniment apostem perquè el centre històric sigui un espai viu i vibrant, on la màgia, la cultura i el comerç es donin de la mà i ofereixin una gran experiència a la ciutadania i als visitants”, ha indicat el cònsol major, Sergi González.