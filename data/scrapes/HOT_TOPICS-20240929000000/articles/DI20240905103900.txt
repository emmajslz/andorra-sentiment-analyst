Andorra signa el Conveni Marc del Consell d'Europa sobre intel·ligència artificial i drets humans

És el primer tractat internacional jurídicament vinculant destinat a garantir que l'ús dels sistemes d'IA

Andorra ha signat avui, a la conferència del Consell d'Europa de ministres de Justícia a Vilnius, Lituània, el Conveni Marc del Consell d'Europa sobre intel·ligència artificial i drets humans, democràcia i Estat de Dret. És el primer tractat internacional jurídicament vinculant destinat a garantir que l'ús dels sistemes d'intel·ligència artificial sigui plenament coherent amb els drets humans, la democràcia i l'Estat de Dret. Juntament amb el Principat, també han signat el tractat els països de Geòrgia, Islàndia, Noruega, Moldàvia, San Marino, Regne Unit, Estats Units, Israel i tots els de la Unió Europea. 
El tractat proporciona un marc legal que cobreix tot el cicle de vida dels sistemes d'IA. Promou el progrés i la innovació de la IA, alhora que gestiona els riscos que pot suposar per als drets humans, la democràcia i l'Estat de Dret. El tractat entrarà en vigor el primer dia del mes següent a l'expiració d'un període de tres mesos després de la data en què cinc signataris, inclosos almenys tres Estats membres del Consell d'Europa, l'hagin ratificat. Els països de tot el món podran adherir-se i comprometre's a complir les seves disposicions.