Cabanes afronta la caça de l’isard amb una “tranquil·litat relativa”

Aparquen la preocupació per la llengua blava gràcies a la vacunació del bestiar

A diferència d’ara fa unes tres setmanes, la Federació de Caça i Pesca ha abaixat el to i ha passat d’expressar preocupació per l’avenç de la malaltia de la llengua blava vinculat a la falta de vacunació dels animals de renda a la Cerdanya francesa, a mostrar una “tranquil·litat relativa” per la pràctica culminació del procés de vaccinació a Andorra. 
“Som un país d’excel·lència, s’ha vacunat el bestiar, hi ha hagut pocs casos a l’estiu, tenim una cabana sana i esperem que no es propagui”, va afirmar el president de l’entitat, Josep Maria Cabanes. Per això, “felicitem el Govern, ja que és una tasca vital per a la fauna i hem guanyat seguretat i tranquil·litat”, va destacar. Tot i això, va lamentar que a la zona de l’Arièja no es vacunin les ovelles i va celebrar que els ramaders de la Cerdanya francesa assumeixin la vacunació a través dels veterinaris, tot i no comptar amb el suport del govern gal.
El ministre portaveu, Guillem Casal, va explicar ahir que al Principat el 100% dels ovins estan vacunats i els bovins en primera dosi. Aquest divendres es tancarà la segona a Ordino i el dia 19 a Sant Julià. També va recordar que només s’ha donat un cas de llengua blava en fauna salvatge, en concret en un mufló.
Amb aquesta situació, els caçadors encaren la Setmana de l’isard que s’ha de celebrar aquest mes amb optimisme. “Ara hi ha pluges però esperem que faci bon temps, perquè la cabana és gran i està sana, així que desitgem que no hi hagi cap incident, ja que volem compartir la muntanya amb tothom”, va destacar el president dels caçadors. Sobre la llengua blava, va alertar que “hem de tocar fusta i ser prudents, perquè si s’estengués seria com una epidèmia”.
Més d’1,3 milions d’euros d’ajuts per al foment de les pràctiques ramaderes tradicionalsEl Govern fa fer públics ahir els ajuts al sector primari corresponents al primer període de l’any agrari 2024, comprès entre l’1 de desembre del 2023 i el 31 de maig d’enguany, per un import total d’1,3 milions d’euros, que es reparteixen entre 91 explotacions. Aquest pagament és el primer que té en compte l’actualització dels reglaments que el Govern va fer el març d’enguany amb la voluntat de premiar la raça bruna i actualitzar així els barems pels quals s’atorga la subvenció. A més, el pagament inclou la revisió i actualització dels imports d’acord amb l’increment de l’IPC. 
Gran part d’aquestes ajudes s’atorguen per al foment de les pràctiques ramaderes tradicionals de muntanya. Enguany, la partida econòmica per aquest concepte s’ha incrementat un 16% respecte a l’any passat, amb una base total de 3,5 milions d’euros. Les subvencions es donen als titulars d’explotacions per cada cap de bestiar i per cada dia d’estada al país, amb l’objectiu d’afavorir el pastoralisme i mantenir el paisatge.