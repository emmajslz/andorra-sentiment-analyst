Espot veu viable tenir tres blocs més aquest any de lloguer públic

Després dels pisos del Pas de la Casa, arribaran ofertes a Andorra la Vella i Sant Julià

Xavier Espot considera viable arribar a finals d’any amb tres blocs de pisos més de lloguer assequible disponibles. El cap de Govern va expressar el seu compromís en aquesta mesura social “sense voler sonar triomfalista”. Espot es va mostrar conscient que cal “més habitatge de lloguer a preu sostenible” i va respondre a les crítiques dels grups parlamentaris o de la ciutadana al fet d’haver començat l’oferta de pisos de lloguer públic pel Pas de la Casa, la sol·licitud dels quals s’obrirà el 16 de setembre. “Són els primers que vam tenir disponibles i per aquest motiu hem començat per aquí. A finals d’any hauríem de poder posar al mercat dos o tres edificis més a les parròquies centrals”, va remarcar.
Els edificis als quals es va referir ahir Espot són els que ja va avançar Conxita Marsol, ministra de Presidència, Habitatge i Treball, fa un parell de setmanes. Després dels pisos del Pas de la Casa, la següent convocatòria serà la corresponent a l’edifici Tobira d’Andorra la Vella (un bloc que ja està reformat, però del qual falta tenir acabades les obres de millora del carrer, que depenen del comú). La següent tanda –tal com va confirmar Marsol– inclourà els apartaments d’un edifici del carrer Roureda de Sansa, també a Andorra la Vella. I la quarta promoció baixarà fins a Sant Julià, a l’avinguda Verge de Canòlich. Amb tots els apartaments d’aquests edificis s’hauria de poder acabar l’any amb cent pisos al mercat de lloguer públic. “Tant de bo tots estiguessin disponibles. Ens permetria tenir un nombre significatiu d’habitatges de lloguer assequible”, va concloure Espot.