Un Contradans que mira cap al futur

La quarta edició del festival de dansa tradicional tindrà lloc del 4 al 6 d’octubre

El festival de dansa i cultura tradicional, el Contradans, celebra la seva quarta edició amb noves propostes d’espectacles, tallers i demostracions d’oficis artesanals. La consellera de Cultura, Alexia Verdaguer, va explicar ahir que aquest esdeveniment, que es va alternant entre la Massana i Ordino, permet comprovar com la cultura d’arrel mira cap al futur i es va renovant.
Justament, en aquesta edició es farà un especial èmfasi en aquesta transició, ja que es partirà de la part més tradicional per evolucionar cap a la dansa contemporània, com va detallar la codirectora del festival, Sandra Tudó. Aquest viatge per la història de la dansa donarà el tret de sortida divendres 4 d’octubre amb la Colla de Sant Rafel d’Eivissa, amb el Ball pagès, amb un fons purament tradicional, que anirà seguit per la contemporaneïtat dels Bastoners de Sant Julià.
Aquesta evolució serà present durant tot el festival: dissabte començarà amb les danses d’arrel de l’Esbord, que en un mateix espectacle, l’Hereu Riera, experimenta amb la creativitat, la innovació i la tradició. El seguirà la companyia valenciana Marea Danza, integrada per dones, que apropa les disciplines del flamenc i la dansa espanyola a la creació contemporània.
La tarda de dissabte estarà dedicada als esbarts, que demostraran l’evolució de les danses populars, sense perdre de vista la base folklòrica. L’Esbart Manresà i l’Esbart Sant Romà pujaran a l’escenari de les Fontetes amb les seves coreografies i posada en escena que sorprendran per la seva modernitat. Tot seguit, l’Esbart Santa Anna i l’Esbart Valls del Nord mostraran la seva riquesa i varietat coreogràfica a ritme d’havaneres.
Una de les novetats d’aquest any serà la nit musical, amb el músic i discjòquei Marcel Casellas, que oferirà peces ballables de house aborigen, amb sonoritats tímbriques, melodies i trets modals propis de la música mediterrània. Casellas, alma mater de la Cobla Catalana dels Sons Essencials, contrabaixista, compositor i pedagog, oferirà una sessió amb el house com a punt de partida, incloent-hi instrument de l’àmbit folk en directe.
Un dels plats forts del festival serà diumenge, amb l’actuació d’Aukeran Dantza Konpainia, una formació del País Basc amb un alt nivell tècnic i una llarga trajectòria dins el mestissatge entre la dansa tradicional i contemporània. A més, aquesta companyia serà l’encarregada d’impartir un taller de dansa, adreçat a tothom que tingui ganes de ballar, independentment del nivell.
Pel que fa al mercat d’artesania, en aquesta edició hi haurà setze estands: cinc locals i onze de fora. A banda de veure les demostracions, els visitants també podran participar en els diferents tallers.