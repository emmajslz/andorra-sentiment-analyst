El repte de fer front als impactes que amenacen les reserves de biosfera de muntanya

Durant quatre dies, experts de 22 països analitzaran i intercanviaran experiències

Reforçar els llaços internacionals entre les diferents reserves de biosfera que hi ha repartides per tot el món és un dels objectius del II seminari de la Xarxa de reserves de la biosfera de muntanya, que ha començat aquest dimarts a Ordino. Durant quatre dies unes quaranta persones vingudes d'uns 22 països realitzaran diferents taules rodones, intercanviaran idees i reflexionaran sobre els reptes globals i els impactes que desafien aquests espais naturals que estan protegits, però que a la vegada persegueixen el desenvolupament econòmic i humà d'aquestes zones. El repte és majúscul perquè les zones de muntanya i alta muntanya s'estan escalfant a un ritme més alt que la resta d'ecosistemes.
"Les dades demostren que les zones de muntanya i les d'alta muntanya estan sent molt afectades pels canvis globals, no només pel canvi climàtic, sinó també per la pèrdua de biodiversitat", ha asseverat la responsable del Programa Man and the Biosphere de la Unesco, Rosa Maria Cárdenas. La responsable d'aquest projecte ha explicat que es va tard en la prevenció i que "estem en un moment d'urgència i d'actuar urgentment per afrontar els reptes del canvi climàtic i la pèrdua de biodiversitat". De fet, segons dades facilitades per Cárdenas, "hi ha més del 75% en algunes zones de muntanya que s'ha perdut la biodiversitat, i això són canvis irreversibles", ha detallat.
Per aquest motiu s'ha de "treballar d'una manera accelerada", ha conclòs Cárdenas. I això és el que pretén fer aquest seminari que acull la parròquia ordinenca, generar un espai de treball d'intercanvi d'idees i reflexions per posar sobre la taula què s'ha fet fins ara i com es pot millorar la situació entre els diferents representants i tècnics de reserves de biosfera de muntanya d'altres països. "Per nosaltres és una oportunitat tenir tantes reserves de biosfera de diferents països juntes perquè porten solucions locals en aquests reptes globals, cada una d'elles està treballant des de la seva perspectiva i realitat de com afrontar aquests problemes globals, però portant els seus coneixements locals amb les seves comunitats locals i treballant conjuntament amb científics", ha relatat Cárdenas.
"D'aquestes reunions han de sortir la manera de poder tractar aquestes muntanyes, la fauna, la flora vist que hi ha el canvi climàtic i tots aquests canvis que estan succeint, penso que és important que hi hagi conclusions que puguin sortir d'aquestes reunions", ha declarat davant la premsa la cònsol major d'Ordino, Maria del Mar Coma. La parròquia va entrar a la Xarxa mundial de reserves de la biosfera de muntanya el 2020 i des de llavors "han ocorregut moltes vicissituds amb grans conseqüències", ha exposat la cònsol en el seu parlament realitzat durant l'obertura del seminari. Per això, Coma ha tancat el seu discurs afirmant que "ha arribat al moment de comprometre's i donar respostes per garantir al futur del nostre llegat i transmetre'l a les futures generacions".
Durant el seminari també es faran visites d'alguns productors i alhora es mostrarà com la parròquia conserva i exposa el patrimoni natural i cultural. "És important que els altres països vegin quina és la nostra cultura" i "que vegin que a Andorra som capaços de fer bé les coses", ha precisat Coma.
Aquests quatre dies també serviran per "reforçar els llaços internacionals que tenim entre diferents reserves de biosfera de muntanya, que això representa el 65% de les reserves de biosfera que tenim en el món", ha precisat Cárdenas. Alhora servirà, per definir el posicionament a escala global que la Xarxa mundial de reserves de biosfera de muntanya vol tenir de cara el nou pla d'acció del Programa Man and Biosphere que s'ha d'aprovar l'any que ve pels pròxims deu anys. "Volem discutir el posicionament d'aquestes reserves biosferes i com podem enfortir l'ecosistema de muntanya", ha comentat Cárdenas.
Actualment, Ordino és l'única reserva de biosfera que hi ha en el país i és la segona més petita en extensió del món amb menys de 6.000 habitants. De totes maneres, el Govern té la intenció d'expandir el model ordinenc a tot el país. "Hi ha el projecte de fer Andorra reserva de la biosfera, transformar el país en un territori que el seu conjunt sigui reserva de la biosfera", ha asseverat el ministre de Medi Ambient, Agricultura i Ramaderia, Guillem Casal.
El projecte està força avançat, atès que "tenim una candidatura gairebé conclosa que està en fase de revisió", ha especificat Casal, que ha mencionat que falta tancar un parell de serrells amb el comú d'Escaldes-Engordany. "Hem intentat treballar amb ells tant la zonificació com el model de governança perquè ens acabin de mostrar la seva posició". Casal ha explicat que ha mantingut diverses reunions amb membres de l'equip de govern comunal, una d'aquestes es va produir aquest dilluns i va servir per exposar quin és el projecte i la voluntat de l'executiu. En aquest sentit, el ministre ha esmentat que "espera que d'aquí a uns dies ens donin resposta i que aquesta resposta sigui positiva per continuar avançant en aquest camí de protecció del nostre territori".
A banda d'això, un dels eixos de l'executiu és assolir el 30% de protecció dels espais naturals protegits per l'any 2030. Aquest fet implicaria passar de l'actual 15% a un 30% en sis anys. Tot i que Andorra disposa d'un 90% de zones de muntanya, el titular de Medi Ambient ha deixat clar que no tot pot ser protegible en el país, per aquest motiu ha defensat que "és important treballar el relat de reserva de la biosfera".