Vives veu en Serrano un “bon copríncep” i també “un bon pastor”

L’arquebisbe-bisbe d’Urgell destaca “l’amor a la terra i a la llengua” del bisbe coadjuctor

“Gràcies Josep-Lluís per haver respost sí a la crida que a través del Sant Pare Francesc i els seus col·laboradors el mateix Crist t’ha enviat”. Amb aquestes paraules s'ha dirigit l’arquebisbe-bisbe d’Urgell i copríncep d’Andorra, Joan-Enric Vives, a Josep-Lluís Serrano Pentinat, en l’obertura de la cerimònia d’ordenació del prevere tortosí com a bisbe, de qui s'ha mostrat convençut que “no només serà un bon copríncep, sinó també un bon pastor”.
Vives, que ha assegurat que “l’església d’Urgell i la catedral exulten de joia perquè Déu ens envia un nou successor dels apòstols”, ha agraït al ja bisbe coadjutor, i per tant futur copríncep d’Andorra, un “sí generós” que l’ha portat a “aquesta diòcesi del Pirineu, a Catalunya i al Principat d’Andorra, dins la qual s’ha mantingut el Principat sobirà i ferm com a país independent i lliure”.  Un sí de Serrano que, “com Mateu, has respost aixecant-te i te n’has anat amb Jesús”, ha continuat Vives, que ha recordat els orígens a Tivissa i a Tortosa del nou bisbe coadjutor.
Així l’arquebisbe-bisbe ha destacat que “tots els urgel·litans ens unim i donem gràcies al Crist ressuscitat que t’envia entre nosaltres i que t’omple del seu Esperit Sant”, i ha dit a Serrano que “nosaltres, amb fe, t’acollim com a germà i com a pare en la fe comuna”.
En aquest sentit, Vives ha allargat la mà al nou bisbe dient-li que “treballarem units, en comunió, per anunciar l’Evangeli, santificar el poble de Déu, acompanyar els més febles, els que no caminen, a cridar els pecadors i als pobres perquè això és el que complau el Senyor”, a la vegada que a “col·laborar per fer una societat més justa i més fraterna”, reiterant-li que “tots estem contents de la teva arribada”, com es constatava amb el fet que tant la catedral de Santa Maria com el claustre estiguessin plens “de gom a gom” per celebrar que “tu arribes en el nom del Senyor”.
Tortosa i TivissaDesprés de fer un ràpid repàs dels assistents, ja fossin de l’església (preveres, diaques, les contemplatives i les religioses) com autoritats catalanes o andorranes, Vives ha continuat amb les seves paraules d’agraïment, en aquest cas cap a “l’Església de Tortosa per aquest bon sacerdot que ens regaleu” així com a la mare del bisbe coadjutor, Pepita Pentinat, a qui ha dit que “vau tenir un nano molt ferm” i “l’heu pujat molt bé”, i al poble de Tivissa per “haver-li fet estimar les seves arrels de poble, de la terra”, un fet que gràcies al qual “no només podrà ser un bon copríncep, sinó que serà un bon bisbe pastor amb olor de terra, de país, amb un gran amor a la llengua i la cultura catalanes que compartim tots els pobles de llengua catalana, el Principat i també Catalunya”.
Vives ha instat els presents a viure “amb fe i comunió” i amb “pregària intensa d’acció de gràcies però també de petició humil” la celebració per tal que “Déu transformi aquest germà nostre, Josep-Lluís, en un bon bisbe, que l’ompli dels seus dons i ens ajudi a mi, a ell, i a tots els fills i filles d’Urgell, a esdevenir més missioners, més fraterns i servidors dels pobres i d’aquells que esperen una paraula de consol i esperança”.
Així mateix, Vives ha demanat a l’arquebisbe i substitut per als Afers Generals de la Secretaria d’Estat, Edgar Peña, que ha presidit la cerimònia d’ordenació, que transmeti al Sant Pare Francesc “el nostre immens agraïment per aquest do del nou bisbe coadjutor”, un fet que assegura “la continuïtat de la cadena apostòlica a l’Urgell i de la successió en el servei pastoral com a copríncep del Principat d’Andorra”. I en un to més distès li ha demanat si era “bon sacerdot”, ja que “ens han dit que és molt bo”.
Salutació d’AuzaPer la seva part, el Nunci Apostòlic a Espanya i a Andorra, Bernardito Auza, ha volgut també dirigir als assistents unes paraules abans d’iniciar l’acte penitencial per deixar pales que se suma a la satisfacció de la diòcesi d’Urgell que acull Serrano “amb gran il·lusió”.
Auza, que ha destacat i agraït també la presència de Peña, una mostra de “la preciosa col·laboració del nou bisbe coadjutor a la Santa Seu, on des del 2019 i fins ara ha servit com a conseller de nunciatura en la Secció per als Assumptes Generals de la Secretaria d’Estat, ha desitjat a Serrano, una labor pastoral molt fructífera, no només per la glòria de Déu, sinó també pel bé de la diòcesi i de tota la societat”.
Finalitzades les salutacions corresponents, la lectura de la Carta de Sant Pau als Cristians d’Efes, el salm responsarial i la lectura de l’Evangeli segons Sant Mateu han donat peu a l’inici del ritual d’ordenació que, com és habitual en aquest tipus de cerimònies, ha arrencat amb el cant Veni Creator Spirituts per invocar l’Esperit Sant.
La Catedral, petitaEn el parlament, Vives ha fet referència en més d’una ocasió a la gran assistència de gent a la cerimònia, fet que ha deixat la catedral Santa Maria de la Seu d’Urgell petita. I és que les dues naus del creuer han quedat plenes amb nombrosos preveres de la diòcesi d’Urgell i també de la diòcesi de Tortosa i d’altres punts on el nou bisbe coadjutor ha servit, i que han volgut acompanyar Serrano en un dia tan especial.
I és que per fer possible la celebració s'ha comptat amb un equip de més de 90 persones, entre voluntaris i professionals, i s'han hagut d’instal·lar entre les naus del temple i el claustre cadires addicionals, a la vegada que s'ha disposat fins a 10 pantalles per fer possible el seguiment de manera còmoda a l’interior del recinte.
I és que al marge dels fidels de la diòcesi d’Urgell, especialment de la comarca de l’Alt Urgell i d’Andorra però també de punts allunyats com la vall de Ribes o la Vall d’Aran, molts fidels de la diòcesi de Tortosa, especialment des de Tivissa però també de l’Hospitalet de l’Infant i de Vandellós, poblacions on Serrano va servir, han volgut ser presents a la capital alturgellenca.