L’Assemblea General de Progressistes-SDP confirma el seu suport a l’acord d’associació

La junta també recolza el pacte d'estat pel sistema sanitari

L’Assemblea General de Progressistes-SDP, reunida aquest darrer cap de setmana, ha confirmat el seu suport a l’acord d’associació amb la UE i al pacte d’Estat pel sistema sanitari. 
Jaume Bartumeu, que representa el partit en el pacte d’Estat per a l’acord d’associació amb la UE, va presentar la Ponència “Europa no és una opció, és una necessitat.” Es va debatre a l’entorn de la utilitat política de la participació al pacte d’Estat i es va compartir la conclusió que 'en un món on manen les grans xifres, els petits només serem forts si anem junts amb Europa'.
L’Assemblea va debatre la ponència presentada per Alain Mateu, representant de Progressistes al Pacte nacional per la qualitat,
l’eficiència i la sostenibilitat del sistema sanitari, i va aprovar la proposta de participar activament en el treball per aconseguir una millor qualitat assistencial, una major eficiència i sostenibilitat del sistema i una millor coordinació entre els diferents actors del sistema sanitari.
Finalment l’Assemblea va debatre la ponència del president del partit, Josep Roig, en relació a la posició que ha d’adoptar el partit en l’actual
escenari polític. Es va aprovar així treballar en la proposta de construcció d’un espai transversal del centre progressista que pugui fomentar que Andorra trobi el seu lloc dins d’Europa obrint-se a les oportunitats que l’acord d’associació pot oferir.