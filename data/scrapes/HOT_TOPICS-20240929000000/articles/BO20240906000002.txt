Superar els 2.700 abonats, la fita

El MoraBanc agafa com a leitmotiv una frase de Michael Jordan sobre els límits

“Qui diu que juga al límit és perquè en té un”. Aquesta frase pertany a un dels millors jugadors de bàsquet de la història, Michael Jordan. I el nou eslògan del BC MoraBanc és Fora límits. El club presidit per Gorka Aixàs va presentar ahir la campanya del mes de setembre i va anunciar que l’entitat té ja 2.694 abonats. “Estem en dades històriques d’abonats. Volem mantenir-les i incrementar-les”, va assegurar el director de Comunicació del club, Toni Alonso. Des del mes de juny, en l’anterior campanya, es van inscriure 140 noves altes. També hi ha hagut baixes. Tot i així, continuen en números positius. El BC MoraBanc té a tocar la xifra de 2.700 abonats i no es conformen de cap manera amb aquesta xifra. “Estaríem contents si la podem superar”. Els preus dels abonaments en aquesta segona campanya seran els mateixos del mes de juny, però sense promoció. Aniran dels 120 als 380 euros (adult), 75 a 270 (familiar) i 70 a 230 (reduïda) en funció de la zona del Poliesportiu d’Andorra. Aquí s’hi ha de sumar els 50 o 100 euros de renovació o nova alta de soci (adults) o els 35 en cas d’un nou associat o una renovació d’un menor de 17 anys. Els partits de competició europea si s’arriba a la fase regular de la Basketball Champions League (BCL) i un hipotètic play-off de la Lliga ACB també hi estan inclosos.Aquesta nova campanya té un vídeo amb imatges captades a diferents punts del país i acaba l’espot al Pic Negre amb una esmaixada a una cistella al més pur estil Michael Jordan. “La idea que volem transmetre és que no ens posem limitacions. Volem anar més enllà dels nostres límits”, va indicar Toni Alonso, en una roda de premsa feta a la seu de MoraBanc. Després del descens a LEB Or, l’afició va respondre i el BC MoraBanc espera que aquest nou projecte amb més ambició a nivell esportiu engresqui molt més l’aficionat. I ara aposta per un Fora límits. 
La Laguna, rival d’avuiTres victòries en tres partits de pretemporada i el BC MoraBanc buscarà avui (20 hores) la quarta. Els de Natxo Lezkano, que dimarts no van poder comptar amb Rafa Luz i Nikos Chougkaz, s’enfronta a La Laguna Tenerife de Txus Vidorreta i Giorgi Shermadini al Trofeu Escaldes-Engordany. Els tinerfenys han guanyat el seu únic partit de pretemporada contra el Baskonia i sense Marcelinho Huertas. Lluís Costa, Payton Willis, David Kramer, Thomas Scrubb i Kostas Kostadinov són els seus fitxatges.
El sènior femení enceta el projecte amb 13 jugadores
Eider Totoricaguena, Lies Bosman, Laura Vilchez, Laura García, Patrícia Vicente, Martina de Brawer, Carolina Barroso, Mireia Magrinyà, Susana Carrasco, Montse Valls, Sara Mejía, Clàudia Comellas i Tania Lorente. Aquestes noies formaran part del sènior femení del BC MoraBanc que ahir va començar la pretemporada al Pavelló Joan Alay i competiran a Tercera Catalana. “Afrontem aquest nou projecte amb il·lusió i a amb responsabilitat. Algunes jugadores van liderar aquesta iniciativa i la idea serà donar continuïtat a aquest projecte buscant la millora”, va assegurar l’entrenador de l’equip, Toni Rivera, que té clar quin serà l’objectiu. “Cohesionar el grup i que s’ho passin bé. Hi ha jugadores de nivell alt i altres que han de continuar creixent”.