174.500 euros per a un cub de pantalles per explicar l’Acord

Encara no es disposa dels elements per concretar la data definitiva de la consulta

Un cub de pantalles led interactiu servirà per respondre els dubtes de la ciutadania sobre l’Acord d’associació amb la Unió Europea. Es tracta de quatre pantalles que oferiran informació “molt detallada” del text i que estarà a disposició de la població per primer cop a l’estand que la Secretaria d’Estat per a les Relacions amb la Unió Europea tindrà a la Fira d’Andorra la Vella que s’ha de celebrar a finals d’octubre, segons ha explicat el ministre portaveu en roda de premsa. Després anirà voltant per diferents esdeveniments i parròquies. 
El preu de l’adjudicació, feta a Blit Entertainment SLU, és de 174.515 euros i inclou el lloguer del material, el seu transport, el muntatge i desmuntatge i el manteniment, a més de la programació amb la informació sobre l’acord, segons s’exposa en l’edicte d’adjudicació que publicava ahir el Butlletí Oficial del Principat d’Andorra (BOPA). El termini d’execució dels serveis és des de la signatura del contracte fins al 15 d’abril del 2025, encara que es podrà renovar fins a la celebració de la consulta ciutadana sobre l’Acord d’associació “i, com a màxim, fins al 15 de desembre del 2025”, segons detalla l’edicte. En aquest punt, el ministre portaveu ha reiterat que encara no es disposa dels elements per concretar la data definitiva de la consulta, però ha assegurat que “es farà una consulta vinculant i, quan es faci, el conjunt de la ciutadania haurà tingut accés al contingut de l’acord”.
Casal, que ha detallat que el cost pot ser inferior en funció de la durada final del servei, ha assenyalat que és “un pas més per traslladar informació de primer nivell i d’interès del públic” al tomb de l’Acord d’associació. Així, ha defensat que l’adjudicació s’emmarca en el procés “d’informar de manera transparent” la població.