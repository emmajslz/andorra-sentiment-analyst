‘Casa en flames’ i les pel·lícules infantils, els grans èxits en català dels darrers temps

La proporció d’espectadors que han vist films en català, des de principis d’any, ha estat d’un 4,08%

La pel·lícula ‘Casa en flames’, dirigida per Dani de la Orden, ha estat un dels grans èxits del cinema en català de l’última dècada a Catalunya, però tot i les seves bones dades de recaptació i d’espectadors, hi ha un fenomen que li passa per endavant, com a mínim al país: les pel·lícules infantils. Així ho explica el responsable de Cinemes Illa Carlemany, Robert Ruescas, qui ha detallat que la pel·lícula que ha tingut més bona rebuda aquest any tant pel que fa al català, com en nombre d’espectadors en general, ha estat ‘Del revés 2’. “S’ha de tenir en compte que a nosaltres sempre ens funcionen força bé el que són pel·lícules infantils”, apunta Ruescas.
Tot i això, les produccions en català també han tingut una molt bona rebuda, i ‘Casa en flames’ s’ha convertit en la segona pel·lícula més vista en l’idioma d’aquest estiu, només per sota de ‘Del Revés 2’, aconseguint al voltant de 1.000 espectadors. La pel·lícula dirigida per Dani de la Orden i escrita per Eduard Solà, s’ha convertit en el film en català més vist de l’última dècada en el territori veí, superant fins i tot les grans dades que va registrar ‘Alcarràs’ de Carla Simón. A Andorra, però, la pel·lícula -que va estar un mes en cartellera- no va arribar a superar l’èxit de Simón, ni va arribar a les xifres d’algunes pel·lícules infantils, però, tot i això, Ruescas apunta “que ha funcionat molt bé”.
I és que la producció de ‘Casa en flames’, ha tingut un factor a favor: el boca-orella. El gran èxit i l’expectació per aquest film ve donat perquè la gran majoria de persones quan sortien de les sales del cinema la recomanaven i deien que era boníssima, i això feia que encara més gent anés a veure-la.
‘Casa en flames’ és una comèdia dramàtica que tracta sobre una família que va a passar un cap de setmana a la Costa Brava per buidar i vendre una segona residència. La mare de la família, la Montse, interpretada per l’actriu Emma Vilarasau, està contenta de poder reunir als seus fills, però al final les misèries de la família acaben esclatant durant el cap de setmana de convivència a Cadaqués.
Des de principi d’any, un 4,08% dels espectadors que han anat al cinema han consumit films en català
Pel que fa a la proporció d’espectadors que han anat als Cinemes Illa Carlemany, de moment i amb dades del mes passat, un 4,08% dels espectadors que han anat al cinema han consumit films en català, mentre que l’any anterior eren un 3,75%. 
Ruescas també ha recordat que l’abril passat es va signar un acord entre el ministeri de Cultura, Joventut i Esports i Cinemes Illa Carlemany, pel qual el preu de l’entrada per a les sessions de pel·lícules en català tenen un descompte i el cost és de 4,20 euros.