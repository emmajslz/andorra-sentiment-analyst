Nova campanya per trencar l’estigma i parlar de salut mental

La iniciativa busca “un canvi social” i que es “normalitzin” aquestes trastorns

Amb l’objectiu de lluitar contra l’estigma i trencar els tabús encara existents sobre la salut mental i les persones que pateixen algun tipus de trastorn, així com perquè es pugui parlar lliurament sobre aquestes qüestions i es doni també un “canvi” social en “l’atenció comunitària” a aquestes patologies, el ministeri de Salut ha presentat avui la campanya Que la salut mental sigui tabú és una bogeria, una iniciativa que es vol posar en marxa aprofitant que el 10 d’octubre vinent és el Dia mundial de la salut mental.
“Volem que el mes d’octubre sigui el mes de la salut mental i que la gent en parli sense tabús ni embuts”, ha destacat la ministra Helena Mas, que ha remarcat que la campanya “és global, transversal i adreçada a tots els públics i sectors”. Per això s’ha buscat “un llenguatge fresc i directe” que tot i la seva senzillesa “convida a la reflexió” i “apel·la a la ciutadania a normalitzar les patologies de salut mental”, segons ha detallat la secretària d’Estat de Salut, Cristina Pérez.
Al marge del lema principal, la campanya, que es vol que sigui “perdurable en el temps”, incideix en cinc patologies diferents incidint en la importància de parlar-ne, ja que fer-ho “és un acte normalitzat i no una font de vergonya”, com ha apuntat Pérez. Així, i des d’una perspectiva multiforma, es difondran els missatges: Parlar de les addiccions no ens ha de fer perdre la partida, Parlar de l’ansietat no ens ha de posar nerviosos, Parlar de depressió no ens ha de fer pena, Parlar de les fòbies no ens ha de fer por, i Parlar dels trastorns alimentaris no ens ha de fer mal de panxa.
D’altra banda, i interpel·lada sobre el funcionament de la línia verda de prevenció de conductes suïcides, Mas ha explicat que estan “satisfets de la resposta” perquè s’han rebut trucades si bé, sortosament, “no s’han hagut d’activar els serveis d’emergència”.