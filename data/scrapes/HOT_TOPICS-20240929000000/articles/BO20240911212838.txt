Demòcrates celebrarà el seu congrés el 27 de novembre

Els principals càrrecs de l'executiva es reuniran les properes setmanes amb tots els comitès parroquials

Demòcrates ha celebrat aquest vespre la primera Executiva del nou curs polític, la qual ha estat nombrosa ja que ha comptat amb més d’una vintena de membres presents. Durant la reunió s'ha acordat que el proper Congrés Ordinari, que el partit celebra anualment tal com marquen els seus estatuts, tindrà lloc el dimecres 27 de novembre.Com a partit majoritari, l’Executiva ha reprès l’activitat “amb la responsabilitat de tractar i valorar els grans temes que marcaran aquest nou curs polític”, com és el cas de la llei sobre el creixement sostenible i el dret a l’habitatge, el referèndum sobre l’acord d’associació amb la Unió Europea i el proper nomenament del bisbe coadjutor, el 21 de setembre, Josep-Lluís Serrano Pentinat, segons detalla la formació en un comunicat de premsa. També s'ha fet repàs de l’actualitat parlamentària i comunal.Així mateix, durant la reunió d’aquest vespre s'ha acordat que, en el marc de la represa de l’activitat del partit després del període estival, els principals càrrecs de l’Executiva (encapçalats pel seu president, Xavier Espot), mantindran les properes setmanes reunions específiques amb els set comitès parroquials, per arribar a tots els militants de Demòcrates, a la vegada que copsar in situ les seves valoracions i inquietuds sobre l’acció, tant de Govern com del Grup Parlamentari, per als propers anys de legislatura.