‘El mal donat’, d’Hèctor Mas i Alfons Casal, es cola al festival de Sitges

Es projectarà a la secció Noves Visions, Petit Format, i s'estrenarà el 28 de setembre a Sant Julià

El curtmetratge El mal donat, dirigit per Hèctor Mas i Alfons Casal, ha estat seleccionat per competir en la secció Noves Visions, Petit Format –que és el nom  establert per a l’apartat de curtmetratges en aquesta secció– de la 57a edició de Sitges, Festival Internacional de Cinema Fantàstic de Catalunya, que tindrà lloc entre el 3 i el 13 d’octubre. El dia i l’hora en què tindrà lloc la projecció s’està acabant de concretar i es completarà amb una presentació a càrrec dels directors i de la protagonista principal, Clàudia Riera.
L’actriu encapçala el repartiment del film, i l’acompanyen Núria Florensa, Òscar Rabadán i Joel Pla en els papers principals. La resta de papers els interpreten Xavier Fernández, Carol Caubet, les joves promeses Salma Pedrol, Ania Vela, Lua Blasi i Tiziano Galluzzo; David Mas, que també ha participat en el rodatge com a assessor històric, i els mateixos directors, que s’han reservat una petita intervenció. 
En l’apartat tècnic, la presència andorrana també és remarcable, amb Maria Solsona, que s’ha fet càrrec del disseny de vestuari; Inés del Busto en l’apartat de maquillatge, perruqueria i efectes especials; Nahiara Cofián, cap de producció; Sònia Mandicó, auxiliar de càmera; Cristina Fidalgo, en l’equip d’elèctrics; Xavier Père, assistent coreogràfic, a banda de Jèssica Casal i Ner Suárez, autors de la banda sonora. Cal destacar també la participació de Tarta Relena amb una composició original per als crèdits finals.
El mal donat viatja a l’Andorra del segle XVI i narra la història de Catherina, una remeiera amb mala reputació que acabarà sent acusada de bruixeria. El rodatge es va dur a terme íntegrament a Andorra el setembre del  2023 en localitzacions de Casa Rull de Sispony, Casa Cristo, els cortals d’Encamp, Sant Serni de Nagol i el colomer d’Ordino.
La producció ha despertat l’interès de la prestigiosa productora catalana Alhena Production, que s’ha sumat a la proposta en l’etapa final de producció. Aquesta aliança ajudarà el curtmetratge andorrà a tenir un major recorregut per festivals internacionals. Abans de l’estrena a Sitges es farà una projecció oberta al públic al Jardí de la Biblioteca de Sant Julià (28 de setembre), també amb l’equip tècnic i artístic i amb un col·loqui posterior amb el públic.