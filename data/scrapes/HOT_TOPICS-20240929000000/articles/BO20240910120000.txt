Els quatre càrrecs directius del SAAS no cobren hores extres per contracte

Tenen dret a tenir consulta externa si compleixen els requisits però ni Cosan ni Gutiérrez la tenen

Els quatre càrrecs directius del SAAS tenen dret a tenir una consulta externa si compleixen els requisits previstos a la normativa de professions titulades i de centres sanitaris. A més, també han de complir el que preveu el Codi de relacions laborals, de manera que l’activitat que duen a terme externament no entri en competència amb l’activitat que desenvolupen en el marc del SAAS. Així, es recull en la resposta que la ministra de Salut, Helena Mas, dona a les preguntes efectuades per la consellera general d'Andorra Endavant (AE), Noemí Amador, relatives als càrrecs directius, responsables de departaments, coordinadors i referents del SAAS publicades avui al Butlletí del Consell General.
Segons explica la ministra, les quatre posicions directives del SAAS estan ocupades per una persona diferent. Igualment, en els càrrecs intermedis, cada posició està ocupada per una persona diferent.
En relació amb això, es detalla que la directora general, ginecòloga i obstetra de formació, Meritxell Cossan, ha deixat d’exercir tant a la seva consulta com en qualsevol consulta externa, ja sigui de manera convencionada amb la CASS o en l’àmbit privat. I ha estat això, donat que el seu contracte inclou una clàusula d’exclusivitat que estableix que la seva pràctica de la ginecologia es limita exclusivament a la prestació de guàrdies al SAAS.
D'altra banda, el director assistencial, Marcos Gutiérrez, metge d’atenció primària i d’urgències, també ha cessat en l’exercici d’ambdós funcions assistencials. 
També s'informa que cap dels quatre directius té accés a complements per hores extres, segons el que estableix el seu contracte.
Finalment, s'exposa que el doctor Josep Estrada ocupa dos càrrecs, atorgats a través d'un procés de selecció. En concret, és cap de servei de pediatria i neonatologia, un edicte que va guanyar el 2014 i se li ha anat renovant successivament per les diferents direccions generals i assistencials. També és responsable assistencial de consultes externes en guanyar un procés de selecció per convocatòria interna el 2022.
Amador també sol·licitava la graella salarial completa del personal del SAAS. Per a això, se la convida a que la vagi a consultar directament al ministeri de Salut, d’acord amb l’article 5.2 del Reglament del Consell General, segons el qual per al compliment de l’activitat parlamentària, els consellers generals tenen el dret a que l’Administració Pública els faciliti les dades, informes o documents que obren en el seu poder. La demanda d’informació es realitzarà a través del Síndic General.