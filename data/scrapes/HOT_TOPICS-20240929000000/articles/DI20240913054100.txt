Un irregular MoraBanc cau davant el Barça i s’allunya de la final

L’equip tricolor, víctima de massa vaivens i arrossegat per un fluix segon quart, acaba superat pel Barça

Després de la folgada victòria davant el Bàsquet Girona, es presentava afilat el MoraBanc davant el Barça per, en cas de victòria, assegurar la presència a la final de la Lliga Catalana. A l’hora de la veritat, una versió irregular de l’equip tricolor, amb massa vaivens en el joc, va claudicar davant l’equip blaugrana, dirigit per Joan Peñarroya, i que va saber exhibir físic, talent i punts en el moment més idoni (90-77). La derrota deixa el MoraBanc a l’espera d’una ensopegada del Barça contra el Bàsquet Girona per treure la calculadora i comprovar el basket average per tenir possibilitats de conquerir la tercera Lliga Catalana. Va ser el segon quart el punt d’inflexió del partit, després d’un parcial inicial molt  igualat i definit amb un 17 a 16 favorable al Barça. El MoraBanc es va mostrar més erràtic, amb dificultat per llegir la defensa blaugrana, que va augmentar el físic, i un triple sota la botzina de Brizuela va deixar al descans un 43 a 31 (parcial 26-15) que no tenia gaire discussió. El Barça va marxar amb +16 a la represa però una brillant reacció del grup de Lezkano amb un parcial de 0 a 10 va permetre mantenir el suc del partit fins gairebé el darrer quart, quan l’equip català va tornar a aplanar el camí, i ja definitivament, amb una ràfega de sis punts que ho deixava tot sentenciat. Dombouya va ser el millor tricolor amb 15 punts.