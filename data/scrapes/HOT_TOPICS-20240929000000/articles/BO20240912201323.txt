L’oposició reclama de nou mesures “valentes” en habitatge

El Consell General aprova el nomenament d’Alberch i Ginjaume a l’INH

Era una sessió del Consell General d’aquelles que se’n pot dir de tràmit, en la que no es debatia ni s’aprovava cap llei. “Només” s’exposava l’informe del Raonador corresponent a l’any 2023 i es feien alguns nomenaments, destacant, d’una banda, el de Pere Pastor com a nou magistrat del Tribunal Constitucional i, de l’altra, el de Marta Alberch com a directora de l’Institut Nacional de l’Habitatge (INH) i Lluís Ginjaume com a membre del comitè director d’aquest nomenat pels comuns. Però no per això ha estat buit de contingut. Des de les bancades opositores s'han reclamat de nou mesures “valentes” en matèria d’habitatge.La consellera general de Concòrdia, Maria Àngels Ache, destacava que el nomenament dels membres de l’INH “és més que una formalitat” i “té un impacte en el benestar i les esperances de les famílies” i recordava que el repte de l’habitatge és “un dels més grans que afronta el país”, tot demanant accions que responguin a les necessitats dels ciutadans. I per part dels socialdemòcrates, Pere Baró manifestava que el Govern “ni fa ni deixa fer” i expressava l’esperança que en la nova etapa que enceta l’INH “es deixi treballar la institució”.Això es manifestava després d’aplaudir el nomenament tant d’Alberch com de Ginjaume, valorant que tenen uns perfils adequats i complementaris per al comitè director de l’INH, en el que va ser la continuació, després d’una pausa per celebrar el nomenament de Pastor al TC per unanimitat de la cambra -tant Demòcrates i Ciutadans Compromesos, com Concòrdia i Socialdemòcrates van lloar l’experiència i els valors del magistrat-, del debat engegat amb l’excusa de l’informe del Raonador del Ciutadà. L’augment dels expedients gestionats per la institució que fins l’any passat encapçalava Marc Vila, i ara Xavier Cañada, i que més del 60% d’aquests fessin referència a l’habitatge “haurà de servir per fer reflexionar al Govern i els grups que li donen suport”, considera Baró, que afegia que “la política de pegats no funciona” i reivindicava el registre de la propietat, l’index de preus de referència i la definició del preu assequible com a “eines essencials” per a la definició de “polítiques públiques eficaces”. I al seu torn, la presidenta suplent del grup de Concòrdia, Núria Segués, expressava la preocupació pel fet que la problemàtica també afecta a “ciutadans arrelats”, com mostra el fet que bona part de les consultes sobre habitatge les formulessin persones amb més de 20 anys de residència , i demanava “mesures valentes” i que es “posin les bases” per arribar a una solució. I mentre el PS considera que la llei per al creixement sostenible i el dret a l’habitatge "no serà la solució” perquè presenta mesures “curterministes” i lamentava que “caigués la taula de treball” i el Govern i la majoria presentessin la llei unilateralment, i Concòrdia vol que estableixi les bases per solucionar el problema, el president del grup de Demòcrates, Jordi Jordana opinava que si no s’haguessin adoptat mesures com la pròrroga forçosa dels lloguers els expedients encara haurien estat més nombrosos. Però també afirmava que “prenem nota de les recomanacions” formulades pel Raonador i adoptava el “compromís per donar resposta a les preocupacions traslladades pels ciutadans.En la que era la primera sessió del Consell General després de l’aturada estival, ni Andorra Endavant ni el conseller no adscrit Víctor Pintos han intervingut en cap de les ocasions.