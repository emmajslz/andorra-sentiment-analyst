Clam contra la llei òmnibus

Construcció i immobiliaris adverteixen que el text posa en risc 4.000 famílies del sector

Clam unànime del sector immobiliari i de la construcció així com de les empreses d’allotjaments turístics contra la llei per al creixement sostenible i el dret a l’habitatge, un text, a hores d’ara a tràmit parlamentari, que al seu entendre “posa en risc el futur de més de 4.000 famílies treballadores que dependent directament dels sectors afectats” i que “lluny de resoldre els problemes existents, pot agreujar-los”.
D’aquesta manera, l’Associació de Gestors de Residus d’Andorra (Agreda), l’Associació d’Empreses d’Electricitat, Lampisteria i Climatització d’Andorra (Adelca), l’International Real Estate Federation Andorra (Fiabci), el Col·legi Professional d’Agents i Gestors Immobiliaris d’Andorra (AGIA), l’Associació de Transportistes de Mercaderies i Carburants d’Andorra (Atmca), l’Associació Nacional d’Importadors i Exportadors de Mercaderies Industrials (ANIM), l’Associació de Contractistes d’Obres d’Andorra (Acoda), l’Associació de Propietaris de Béns Immobles (APBI) i l’Associació d’Empreses d’Allotjaments Turístics (AEAT) han fet públic avui un comunicat conjunt per mostrar el seu desacord amb el text presentat pel Govern.
Així, asseguren que la proposta vulnera la llibertat d’empresa, ja que planteja la impossibilitat de realitzar la pròpia activitat, de forma sobrevinguda, parcial o total d’alguns negocis, sense dret a indemnització. “Aquest tipus de mesures interfereixen greument en la viabilitat dels negocis i estableixen un precedent perillós que genera inseguretat jurídica. Això afecta directament els empresaris i propietaris, que es veuen penalitzats per regulacions que no resolen la problemàtica de l’habitatge, sinó que en molts casos, la perpetuen” assenyala el text.
A més, en el comunicat també es denuncia que aquest projecte de llei comporta una reducció de l’oferta d’habitatge al mercat, tot provocant que augmenti la pressió sobre els preus i que s’agreugi l’escassetat d’habitatge assequible. “Aquesta situació posa en risc el futur de més de 4.000 famílies treballadores que depenen directament dels sectors afectats, i crea una situació insostenible a llarg termini” apunten les associacions, que consideren que un altre punt preocupant és que la normativa no està argumentada amb dades clares ni estudis que permetin valorar l’eficàcia de les mesures proposades i les seves conseqüències. “És important recordar que mesures similars ja s’han aplicat en altres entorns i han generat un efecte contrari al buscat, amb una reducció de l’oferta d’habitatge i un increment de la inseguretat en el mercat”, assenyalen.
Els signants del comunicat mantenen que “la solució passa per incentivar, i no per penalitzar”. I en aquest sentit, aposten per “polítiques que promoguin el desenvolupament de noves oportunitats en lloc de castigar els sectors productius”. Així, proposen “treballar conjuntament amb el Govern i els sectors implicats per trobar mesures més eficients i equilibrades, que permetin abordar la problemàtica de l’accés a l’habitatge sense comprometre l’estabilitat econòmica i social”. 
Per tot plegat, consideren que la llei tal com està no pot tirar endavant i fan una crida a tots els grups parlamentaris per tal que “facin una esmena a la totalitat pel greuge que pot provocar al nostre sector, abocant-nos a una crisi que incidirà, especialment, en el poder adquisitiu de les nostres famílies”. Així mateix, reclamen un procés de diàleg “obert i transparent” que “tingui en compte les necessitats reals del mercat i les conseqüències per a les famílies i empreses afectades”.
Les famílies d’aquests sectors “també pateixen”El ministre portaveu, Guillem Casal, ha respost al comunicat de les associacions empresarials, i en concret a l’advertència que la llei òmnibus “posa en risc el futur de més de 4.000 famílies que depenen drectament dels sectors afectats”, que aquestes “segur que també pateixen” les conseqüències de la situació actual, de tensió del mercat de l’habitatge i de creixement demogràfic, i que les diferents parts coincideixen que cal “repensar el model”. Així, ha advertit que les esmenes a la totalitat el que fan “és dilatar el procediment”, perquè es retorna el text al Govern, que n’hauria de presentar un de nou, i per a l’Executiu aquest “és el que ha de ser”. “És un full de ruta clar que el Govern té marcat per a aquesta legislatura”, ha reiterat Casal, que ha assenyalat que les empreses signatàries defensen “interessos particulars” i dels seus associats, i “el Govern defensa l’interès general”, “que no és la suma d’interessos particulars”.