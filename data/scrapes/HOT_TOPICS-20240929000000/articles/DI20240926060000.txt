El dèficit de la CASS era al juny de 15,7 milions d’euros

Els ingressos sumaven 95,9 milions i les despeses es van enfilar fins als 111,6 milions

La branca general de la CASS registra un dèficit de 15,7 milions d’euros en els primers sis mesos de l’any, segons els comptes aprovats pel consell d’administració. Els ingressos provinents de les cotitzacions dels assalariats i dels treballadors per compte propi i les derivades de pensions i baixes sumen 95,9 milions i les despeses per prestacions als assegurats arriben a 111,6 milions.
La parapública destaca que els ingressos augmenten un 8,9% en comparació amb el mateix període de l’any passat i en el cas de les despeses la pujada és molt més elevada, d’un 12,5%, fet que ha enfilat el dèficit de la Seguretat Social, que en el primer trimestre s’havia quedat en 4,4 milions. Les xifres del 2023 en els primers sis mesos arrossegaven un dèficit sanitari d’11,4 milions, que era inferior als 18,7 milions de l’any anterior.
El que registra dades positives és la branca de jubilació. El balanç fet públic per la CASS indica que s’han ingressat 106 milions per les cotitzacions dels afiliats i les pensions abonades han ascendit a 84 milions, xifra que deixa 22 milions acumulats per pagar jubilacions. Els comptes de les pensions corresponen a 102,4 milions rebuts de cotitzacions de treballadors i autònoms i al pagament de 80,4 milions en jubilacions. La Seguretat Social ha pagat, a més, 3,6 milions en pensions no retributives i ha rebut la mateixa quantitat del Govern, que és qui finança aquests pagaments.
El consell d’administració va informar que al juny hi havia 45.400 assalariats, un 2,6% més que un any abans, i el nombre d’autònoms era de 8.626 persones, que representen un 3,5% per sobre del primer semestre del 2023. La xifra d’assegurats indirectes fins al juny era de 18.281 i hi havia 2.572 pensionistes dependents de la branca general, amb una disminució del 3,7% en comparació amb el mateix període del 2023.
La branca de jubilació ha augmentat un 3,9% la xifra de pensionistes, amb 17.021 beneficiaris d’una prestació per retir.