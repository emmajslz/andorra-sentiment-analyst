Més gent i més vendes de literatura andorrana a la Setmana del Llibre en Català de Barcelona

El president de l’Associació d’Editors d’Andorra explica que la  presència d'editorials del Principat ha permès als assistents descobrir una oferta diferent de la que habitualment troben a les llibreries

La Setmana del Llibre en Català, ha estat un èxit total per a Andorra. Tot i que encara falta d’un dia perquè tanqui, el president de l’Associació d’Editors d’Andorra, Oliver Vergés, ha avançat que ja s’han superat les dades de vendes del 2023, que havia estat l’any més bo fins ara. “Ha estat una setmana molt positiva”, ha apuntat Vergés, tot afegint que el canvi d’ubicació al Passeig Lluís Companys generava certa preocupació inicial, finalment “hem tingut més moviment, més gent i més vendes”. 
La presència d’editorials andorranes a Barcelona ha permès als assistents descobrir una oferta literària diferent de la que habitualment troben a les llibreries. “El fet de ser a Barcelona, on moltes editorials andorranes no tenen distribució directa, ha generat un interès notable”, ha explicat Vergés.
En el marc de la fira, com ja va sent habitual, s’ha celebrat el ‘Matí d’Andorra’, un esdeveniment que presenta totes les novetats editorials del Principat i que enguany ha atret un gran nombre de visitants interessats a conèixer els autors andorrans. Vergés ha destacat que “hem tingut molta afluència al llarg de totes les activitats” i ha subratllat la consolidació d’aquest espai, que ja celebra la seva quarta edició.
Entre les novetats presentades, destaca ‘Història dels samurais’ de Jonathan López-Vera, que ha estat un dels llibres més venuts durant la setmana, tot i que “totes les editorials d’Andorra han tingut un impacte positiu”, ha assegurat Vergés, qui ha afegit que les vendes de l’estand han estat bones. Tot i que encara no disposen de dades exactes, perquè la Setmana del Llibre finalitza demà, Vergés ha avançat que el dijous les vendes ja havien superat les del 2023, que havia estat l’any més bo fins ara.
La participació en la Setmana del Llibre en Català no només reforça la visibilitat dels autors andorrans, sinó que també subratlla la importància del català com a llengua de cohesió cultural
Amb un balanç provisional que apunta a un increment de vendes, Andorra reafirma la seva presència en el panorama literari català i continua treballant per fer arribar la seva literatura a un públic més ampli. Així doncs, un any més la participació en la Setmana del Llibre en Català no només reforça la visibilitat dels autors andorrans, sinó que també subratlla la importància del català com a llengua de cohesió cultural entre territoris de parla catalana.
En aquest sentit, la ministra de Cultura, Joventut i Esports, Mònica Bonell, que s’ha desplaçat a Barcelona per participar en la jornada, ha celebrat “l’oportunitat que aquest esdeveniment ens ofereix de mostrar la producció editorial del país a Barcelona i, des d’aquí, projectar-la al conjunt de territoris de parla catalana”. Durant la seva intervenció, la ministra també ha reivindicat el català com una llengua viva, “com ho demostra la quantitat i la qualitat de la producció editorial que veiem als estands d’aquesta Setmana del Llibre en Català”. La titular de cultura també ha recordat que Andorra disposa d’una nova llei de la llengua pròpia i oficial perquè “el català, més enllà de ser l’instrument per a una comunicació bàsica i utilitària, esdevingui la llengua de cohesió de tots els ciutadans i les ciutadanes que viuen a Andorra, independentment del seu origen”.