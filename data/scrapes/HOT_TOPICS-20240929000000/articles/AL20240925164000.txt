La CASS tanca el primer semestre amb un dèficit sanitari de 15,7 milions d’euros

La branca de jubilació tanca a 30 de juny amb un superàvit de 22 milions d’euros i augmenten els pensionistes que superen els 17.000

La branca general de la Caixa Andorrana de la Seguretat Social ha tancat el primer semestre amb un dèficit de 15,7 milions d’euros, segons els comptes aprovats aquest dimarts pel consell d’administració. Els ingressos per cotitzacions dels assalariats, treballadors per compte propi i els derivats de pensions i baixes han estat de 95,9 milions d’euros, mentre que les despeses per les prestacions als assegurats sumen 111,6 milions d’euros. En el cas de la branca de jubilació, l’excedent és de 22 milions d’euros.
El dèficit sanitari continua disparat i arriba als 15,7 milions a 30 de juny, tenint en compte que al primer trimestre la xifra era de 4,4 milions. Així ho reflecteix la parapública després de l’estat de comptes aprovat pel consell d’administració. D’aquesta manera, les despeses a la branca general han crescut un 12,5% respecte al mateix període de l’any passat i s’han situat en 111,6 milions d’euros. En aquest sentit, 86,6 milions d’euros fan referència a les cotitzacions dels assalariats i dels treballadors per compte propi i 9,1 milions a pensions i baixes.
Els ingressos han sumat 95,9 milions, és a un 8,9% més que en els primers sis mesos del 2023. En aquest cas, les prestacions sanitàries han ascendit a 73,6 milions d’euros (+12,4%), mentre les baixes, pensions d’invalidesa i d’orfenesa pugen a 38 milions (+13%).
En canvi, la branca de jubilació continua donant resultats positius. En els primers sis mesos de l’any s’han ingressat 106 milions, un 8,6% més que fa un any, dels quals 99,7 són per les cotitzacions dels assalariats i autònoms; 2,7% per baixes i pensions i 3,6 corresponen a transferències de Govern per les pensions no contributives. S’han pagat pensions per valor de 84 milions i això fa un superàvit de 22 milions d’euros.
Durant el primer semestre, els assalariats han crescut un 2,6% situant-se en els 45.400. El nombre d’autònoms arriba als 8.626, un 3,5% més dels que constaven registrats el juny de 2023.
El nombre de pensionistes a càrrec de la branca general disminueix un 3,7% amb relació als primers sis mesos de l’any passat, amb 2.572 pensionistes, dels quals 2.245 són per invalidesa; 326 per orfenesa i 1 per revisió d’antecedents.
A la branca jubilació, l’augment ha estat del 3,9%, havent-se registrat 17.021 persones al juny. D’aquests,15.299 són pensionistes de jubilació; 3.526 de viduïtat, dels quals 77 de temporals.