Copa del Món el 2025 i el 2026

Josep Marticella diu que “no s’entén un calendari de l’UCI sense la nostra presència”

I després de rebre per segona vegada el Campionat del Món de BTT, la Unió Ciclista Internacional (UCI) continua amb la seva confiança cega en Pal Arinsal i també en el país per acollir proves del màxim nivell. Josep Marticella, director general de l’estació, ho va dir ben clar ahir a la roda de premsa de balanç. “Estem amb ganes de seguir i en volem més. No ens podem quedar aquí. El 2025 i el 2026 hi haurà Copes del Món. No pot ser d’una altra manera. Hem de seguir. No s’entén un circuit de la Copa del Món sense la presència de Pal Arinsal. Nosaltres seguirem treballant i vindran nous reptes”, va assegurar, sense mossegar-se la llengua, Josep Marticella. I Pal Arinsal trigarà nou anys més a acollir un Campionat del Món? Davant d’aquesta pregunta, Josep Marticella va decidir apropar els micròfons dels mitjans de comunicació cap a Eva Sansa, cònsol major del Comú de la Massana. “Hem de ser conscients que acollir un Campionat del Món de BTT és molt positiu. Continuarem picant pedra per posicionar-nos a dins de l’UCI. Serà benvingut  un nou Mundial, però ara per ara hem de pair aquest. Això sí, tornar-lo a acollir és una possibilitat. Ja ho valorarem”. I quan s’ha de presentar candidatura a l’UCI. “Com més aviat ens decidim, millor. Hem de prendre una decisió el més ràpid possible. I crec que no esperarem tant de temps, és a dir, nou anys a tornar-los a tenir, la veritat”. En total s’han disputat 17 finals entre dimecres i ahir. De fet, en l’última jornada Pal Arinsal es va veure obligat a avançar les finals de cross-country olímpic sub-23 i elit, ja que a la tarda hi havia amenaça de tempesta. “Ha estat una setmana de prendre decisions i el gran percentatge de les decisions preses han estat bones. Per avui [ahir per al lector] s’esperaven tempestes a unes hores concretes i hem pres la decisió d’avançar els horaris per tenir una bona evacuació del públic. I sense saber-ho aquest format tan condensat ha agradat a l’UCI, ja que han estat curses explosives i espectaculars. Hi ha hagut avançaments fins a l’última volta i l’UCI en un futur es podria plantejar tenir aquest pla B”, va indicar Josep Marticella, que es va atrevir a donar una nota, però va dir que de moment aquesta no era la del Pal Arinsal. “Una nota alta ens posen perquè l’UCI i els bikers així ens ho han dit. Nosaltres no som ningú per posar-nos nota i ho farem més endavant a nivell econòmic amb el retorn”. No va voler donar xifres d’assistència. Enguany es cobrava entrada per assistir al Campionat del Món de BTT. “A nivell d’assistència tenim una idea, però no el direm perquè ho farem quan ho tinguem tancat. Seran positius. Hem anat de menys a més. Divendres, dissabte i diumenge han estat un punt més que quan tenim una Copa del Món. Hem sabut donar-li valor a un Mundial nou anys després”. El pressupost era de 4 milions d’euros i l’objectiu era ser curosos amb aquesta quantitat. “El pressupost? També esperarem fins a la setmana vinent. Estic segur que hem assolit l’objectiu o que hem estat a prop d’assolir-lo”. Adeu, que sembla un fins aviat, al Campionat del Món de BTT. Se’n va cap a Valais (Suïssa) i l’anterior al de Pal Arinsal va ser a Escòcia, per ser conscients de la dimensió de tot plegat. Els bikers tornaran l’any vinent, però a competir en Copa del Món. L’UCI continua confiant cegament en Pal Arinsal. 
Hatherly posa fi al regnat de ‘Tom’ Pidcock
El vigent campió del món de cross-country i or olímpic a París, Tom Pidcock, volia revalidar el títol i seguir portant el mallot de l’Arc Sant Martí, però el sud-africà Alan Hatherly el va sorprendre. El biker de Durban, de 28 anys, va ser campió del món júnior el 2018 i ara ja ho és en categoria elit. El de Durban, que va guanyar a la Copa del Món de Les Gets, es va imposar amb un temps d’1 h 09’. Aquest és el primer or de Sud-àfrica en un Campionat  del Món en cross-country. I ho va aconseguir amb una exhibició espectacular superant bikers amb més pedigrí com Victor Koretzky i Pidcock. El resident britànic Tom Pidcock va pagar cara la seva mala sortida, com també li va passar a París. Va fer una remuntada espectacular, però després es va quedar sense forces. Hatherly va atacar en el cinquè gir i va destrossar Pidcock. L’únic que va aguantar va ser el francès Victor Koretzky. El de Béciers es va endur la plata. En categoria femenina, l’holandesa Puck Pieterse no va tenir quasi rival. La seva compatriota, Anne Terpstra, va ser segona. El bronze, per a Martina Berta.
Kilian Folguera, el millor andorrà en cross-country
Els cinc bikers de la Federació Andorrana de Ciclisme (FAC) que van participar en les finals de cross-country olímpic van ser eliminats abans del final de la prova. Kilian Folguera, que va aguantar fins a la tercera volta, va ser el millor i va quedar en 68è lloc en elit. Oriol Pi no va passar de la segona i va acabar últim. Xavi Jové es va retirar abans del final després de participar en la Swiss Epic. En sub-23, Roger Turné va ser 72è i va aguantar fins a l’última volta. En noies, Jèssica Cruz també va ser eliminada, ja que només va completar dues voltes i va ser última. “Oriol Pi és el primer any de tecnificat i potser aquesta competició està molt per sobre del que li tocaria fer, però li ha servit per agafar experiència i veure com va la gent de forta. Kilian ha fet molt bona cursa. Anava ràpid, però és inevitable amb els monstres que hi ha actualment a la graella. Jové ha patit problemes mecànics” va dir Ivan Vila, director tècnic de la FAC.