Quatre docents reforcen l’àrea de llengua catalana per afrontar el nou curs

Interior té fins a l’inici de la temporada d’hivern per publicar els nous requisits de treball

Satisfacció a Govern per cobrir totes les vacants de professor de català per als cursos de llengua i les formacions de nivell inicial, un fet que suposa un maldecap menys per a l’administració donada la complicada conjuntura actual per trobar docents de llengua catalana. “Per a aquest curs hem pogut cobrir totes les vacants, tot i que és cert que els darrers anys hem notat que és més complicat trobar professors”, va comentar la ministra de Cultura, Mònica Bonell, que ho atribueix a una creixent demanda a tots els territoris de parla catalana i a una poca oferta de titulats amb estudis de filologia que es vulguin dedicar a la docència. En total, el cos docent de l’àrea de llengua catalana compta amb 18 professors i quatre mestres de català. “L’objectiu és donar resposta a les formacions de nivells inicials, que tenen més demanda, i als nous itineraris que preveu la llei de la llengua pròpia i oficial, que s’hauran d’implementar a partir de la tardor”, va indicar la ministra.
La llei, que està en vigor des del passat 28 de maig, requereix un ampli desplegament reglamentari sobre el qual Bonell va avançar que s’està treballant i col·laborant conjuntament amb les carteres de la ministra Molné. “Estem treballant amb els reglaments, Immigració i Interior estan preparant els requisits d’accés per a les noves quotes”, va apuntar la titular de Cultura. De fet, tal com dictamina la norma que va comptar amb el suport de tot l’hemicicle a excepció d’Andorra Endavant, que va abstenir-se, la data límit per a la publicació dels requisits per treballar a Andorra és fins abans de començar la temporada d’hivern. “Estem dins el termini, la llei estableix que tenim sis mesos per aprovar el reglament que fixarà com es regularà l’acreditació de la llengua”, va afegir Bonell.
L’alleugeriment a l’administració ve, en part, per tancar la plantilla abans de l’inici de les inscripcions, les quals tindran lloc en les tres modalitats entre el 3 i el 10 de setembre. Les dades del curs passat indiquen que va haver-hi 1.640 alumnes a les classes presencials i d’empresa, 6.758 als centres de català i 590 als cursos virtuals.