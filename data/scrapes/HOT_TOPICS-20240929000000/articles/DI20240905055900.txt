Canòlich s’internacionalitza

‘Tirites’, el curtmetratge rodat per commemorar el 800 aniversari de la troballa de la Mare de Déu laurediana, s’exhibirà en tres festivals, dos dels quals llatinoamericans.

El curtmetratge Tirites, dirigit pel sabadellenc Alberto S. Muñoz, portarà la història de Canòlich fora de les fronteres del Principat. L’obra ha estat escollida per ser exhibida en un festival de la localitat catalana de Pineda de Mar i travessarà l’Atlàntic per participar en certàmens a l’Equador i Colòmbia. En tots tres aspira a endur-se un dels premis que s’atorguen. El film es va estrenar l’1 de juny de l’any passat i feia part de les diferents iniciatives que es van dur a terme per commemorar el 800 aniversari de la troballa de la Mare de Déu de Canòlich. El protagonitzen actors de renom al panorama català, com ara Lluís Marco i Octavi Pujades, i el lauredià Max Rodríguez.
Tirites recrea la història de la Mare de Déu de Canòlich a través de tres personatges: un avi fuster, el seu fill arquitecte i el seu net. Els escenaris principals de la trama són el santuari lauredià, la rectoria, la carretera de Bixessarri i una fusteria de la parròquia de Sant Julià de Lòria. Es tracta del primer curtmetratge dirigit per Alberto Sánchez i es va rodar l’abril del 2023.
Segons el comunicat de premsa difós per l’equip responsable del film, l’aterratge al festival de Pineda de Mar s’ha produït després que Tirites hagi estat seleccionat entre 1.040 curtmetratges presentats per ser projectats a la desena edició del Festival internacional de curtmetratges de Pineda de Mar-Festival Cinemart. A més, ha estat nominat com un dels tres finalistes al premi curt en català. La projecció tindrà lloc el pròxim 26 de setembre a les 18 hores –el festival se celebra entre el 23 i el 28 de setembre.
El curtmetratge ha estat escollit per projectar-se a dos festivals més a Llatinoamèrica. En primer lloc, participarà en el XXIII Festival infantil i juvenil Chulpicine 2024 de l’Equador, que es va iniciar el 20 de juliol i finalitzarà el 28 de setembre. A més, ha estat nominat en la categoria de millor curtmetratge de ficció. En segon lloc, està entre els aspirants a millor curtmetratge de ficció al ZAFIC Festival 2024 de Colòmbia, que va començar ahir –la jornada en què es va projectar– i durarà fins diumenge 8 de setembre.
L’equip de l’obra va remarcar en el comunicat que “aquestes distincions no tan sols refermen el valor i la qualitat d’aquest projecte, sinó que, independentment de ser escollit guanyador, han permès que la cultura popular andorrana travessi fronteres, portant la llegenda i les tradicions de Canòlich al panorama internacional”.
LA HISTÒRIA DEL CURT
Lluís Marco és a la ficció el Pere i Octavi Pujades interpreta en Carles, el seu fill. Tots dos mantenen una relació tibant. El net del Pere, el Nil, representat pel lauredià Max Rodríguez, és un nen de vuit anys que transformarà aquest conflicte. I la llegenda de la trobada de la talla de la Mare de Déu de Canòlich, que el Pere explica al Nil, n’és el motor. Una manera diferent de trametre la història, que parla d’un ocell que va indicar a un pastor on s’havia de construir el santurari.