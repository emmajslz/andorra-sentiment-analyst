DA veta que Espot comparegui per Grifols

Demòcrates vol que siguin les ministres d’Economia i de Salut les que donin explicacions

Espot no serà l’encarregat de donar explicacions sobre el projecte fallit de Grifols. Així ho ha decidit la majoria, que finalment no escoltarà la petició del Partit Socialdemòcrata (PS), que va demanar la compareixença del cap de Govern davant de la comissió d’Economia del Consell General. En canvi, la proposta de la majoria implica que siguin les ministres d’Economia, Conxita Marsol, i de Salut, Helena Mas, les que comparteixin els detalls de la no arribada de la multinacional al país, tal com va explicar ahir la consellera general demòcrata Meritxell López a la sortida del Consell General.
Aquesta proposta la transmetran avui els grups de la majoria a la resta de consellers durant la comissió legislativa d’Economia. Tot i que no sigui Espot, López va apuntar que la voluntat que compareguin Marsol i Mas es deu al fet que “és important compartir tota la informació i el moment en el qual ens trobem actualment”, va explicar López.
La compareixença d’Espot es va demanar en part perquè ell era el cap de Govern quan es va iniciar el projecte, mentre que Mas era secretària d’Estat i Marsol ni tan sols formava part del Govern, però la consellera demòcrata va explicar que s’han fet les eleccions d’acord amb les carteres responsables del projecte Grifols, que en aquest cas eren la d’Economia i la de Salut. A més, López va afegir que a la comissió d’Economia és pertinent que comparegui la ministra d’Economia.
La manera d’aconseguir una resposta directa d’Espot és mitjançant els mecanismes establerts pel Consell General, que són les preguntes orals i escrites. En aquest sentit, López va convidar els partits a formular-les per seguir inquirint sobre el tema, però que en no tractar-se d’un afer “d’extrema urgència”, ja que s’ha recuperat la inversió, no van trobar pertinent la compareixença d’Espot, que hauria estat la primera d’un cap de Govern davant d’una comissió legislativa.
El president del PS, Pere Baró, va explicar al Diari que opinaran sobre la decisió en una roda de premsa programada per avui al migdia, ja que “ells sí que respecten els tempos” i que “hauríem agraït que ens haguessin explicat la proposta a nosaltres abans que a la premsa”, va acabar Baró.