L’Esbart Dansaire participa en un festival a Xipre

L’esdeveniment de ball se celebrarà del 5 al 9 de setembre

El cos de dansa de l’Esbart Dansaire d’Andorra la Vella ha estat convidat a participar en el 12è International Gocmenkoy Taskinkoy Culture and Art Folk Dance Festival, que se celebra del 5 al 9 de setembre a Xipre, conjuntament amb els països de Kosovo, Algèria, Polònia i Turquia. Les danses que han estat escollides per representar al festival són la festa Pagesa; la dansa d’Escudellaires; la Consòrcia-dimarts de Carnaval; Grandalles i Contrabandistes, i la dansa del Pregó.
Tornant de Xipre, l’esbart actuarà al teatre Kursaal de Manresa (15 de setembre, 18.00 hores) amb l’espectacle de música i dansa Pa d’arrels en dansa, on el duet català de música folk Aixopluc i el cos de folklore surten de la seva zona de confort per poder compartir i complementar-se l’un amb l’altre. Alhora, s’aferren a la seva tradició, a la seva terra, al seu ésser. Pa d’arrels en dansa proposa una sinergia entre la dansa, la música i la poesia, una aposta escènica que superposa les tres disciplines i que revisa l’esbart com a cos de dansa tradicional. Les entrades estan a la venda a la pàgina web www.kursaal.cat.
Aixopluc és un duet de música folk format pels músics bagencs Joel Díaz Vila (piano i acordió) i Queralt Valls Brunat (violí), que neix a Catalunya l’any 2020 amb l’objectiu d’oferir una sonoritat més íntima en la música folk, apostant per una formació senzilla i plenament acústica.