Els fills es queden a casa

Una mare i la seva exparella acorden que els fills es quedin al pis fins que es vengui i s’evita el desnonament, demanat pel pare i previst per ahir.

Al pis no hi podrà viure ni el pare ni la mare, però els fills, sí. Aquest va ser l’acord al qual es va arribar in extremis resultant de l’ordre de desnonament que estava programada per executar-se ahir a les deu del matí a l’avinguda Santa Coloma, a Andorra la Vella, però que finalment es va arreglar amb una entesa entre les parts a través de la qual els fills de la parella, un noi i una noia, els dos majors d’edat, i el fill de la noia, un nen de dos anys, es podran quedar al domicili fins que aquest es vengui, segons va explicar la mare dels joves, Regina Pujol, al Diari.
La història entre la parella es remunta al 2009, quan van iniciar el procés per separar-se. Llavors, l’home es va quedar vivint a la casa de l’avinguda Santa Coloma, que compartien al 50% amb la dona, mentre que ella es va mudar a Encamp, on van continuar les batalles legals per la custòdia, que finalment un jutge va decretar que fos compartida, però “els nens passaven molt més temps amb mi que amb ell”, va explicar Pujol.
Un temps després, una altra resolució judicial va obligar el pare a deixar el pis i que l’ocupés Pujol amb la condició que s’hi podria quedar fins que el fill menor, que llavors tenia 16 anys, en complís 18, tot i la lluita de la mare perquè es poguessin quedar fins que acabés els estudis. Això va ser fa tres anys i el fill actualment ja en té 19, motiu pel qual es va demanar l’execució de l’ordre de desnonament prevista per ahir.
Al domicili familiar es van personar a les deu del matí efectius del saig, de la policia i les representacions legals dels dos pares, que van saldar l’actuació amb l’entrega de les claus del domicili familiar per part de Pujol a la representació lletrada de la seva exparella i acordant que ni ella ni el pare dels nens tenen dret a residir al domicili i que només els fills podran fer-ho fins que es vengui, sempre segons la versió de la mare.
El següent pas, va explicar la dona, és que la seva filla busqui un nou domicili en el qual residir i aprofitar la mudança per retirar les propietats de la vivenda, ja que, segons va apuntar Pujol, compta amb molt mobiliari i “fins i tot un piano” que necessita endur-se abans de la venda del pis. Una tasca que no està resultant fàcil a causa dels elevats preus de l’habitatge i que, tal com va expressar la mare, està fent que “la meva filla s’estigui plantejant marxar d’Andorra”.
Les desavinences legals podrien seguir després de la venda del pis. Pujol va explicar que el pare dels seus fills li podria reclamar els diners que corresponen al lloguer de la vivenda dels anys en els quals ella ha viscut, que podrien ser “uns 15.000 euros”, i que sortirien de la venda de l’immoble que correspon al 50% de la mare, mentre que l’home no hauria pagat “els 47.000 euros” que ella reclamava del lloguer que va haver d’assumir durant tots els anys que va viure a Encamp a causa de la separació, va lamentar.
Amb tot, Pujol es va mostrar satisfeta amb la resolució i l’entesa que va permetre que els seus fills puguin continuar residint al pis fins que es trobi un comprador, que és el que reclamava des del principi, i va afegir que “després de 16 anys vull començar a viure, ja que amb aquesta situació que he viscut amb la meva exparella només he pogut sobreviure”, va acabar Pujol.