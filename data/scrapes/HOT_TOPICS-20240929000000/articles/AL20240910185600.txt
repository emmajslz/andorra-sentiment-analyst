Concòrdia vol que Govern aclareixi si preveu la legalització de l’avortament a Andorra

La formació també demanarà en la sessió de control de dijous 19  per les mesures per incrementar el poder adquisitiu dels ciutadans i per la carrera professional dels docents

Concòrdia vol saber fins a on arriben els plans del Govern amb l’avortament. Així, vol que es vol saber si es tanca la porta a una possible legalització, segons la pregunta oral que ha tramitat, de cara a la sessió de control del proper dijous dia 19, la consellera general Núria Segués. Els parlamentaris dels principals partits de l’oposició també volen saber quines mesures es preveuen per incrementar el poder adquisitiu de la població i en quin estat es troba el desplegament de la carrera professional del cos d’Educació. 
El grup parlamentari ha tramitat tres preguntes perquè siguin resposta de forma oral pel Govern en la sessió del dijous 19 de setembre. En la primera, es demana al ministre de Relacions Institucionals, Ladislau Baró, fins a on està disposat a arribar amb la interrupció voluntària de l’embaràs. Segués vol saber si l’executiu tanca la porta a la legalització de l’avortament al Principat. 
En clau econòmica, el president del grup parlamentari, Cerni Escalé, demana al Govern per les mesures concretes que es preveuen des de l’executiu per fer créixer l’economia real i incrementar el poder adquisitiu de la població, en un context d’inflació. Des de Concòrdia, es remarca en un comunicat, es veu amb preocupació l’absència de solucions per part de l’executiu i es considera que l’actual situació d’estancament dels salaris respecte al cost de la vida danya greument el teixit productiu. Així, s’alerta que “mentre les empreses del país han perdut competitivitat per captar professionals més qualificats, alhora, els assalariats es troben desprotegits davant l’increment de preus, amb el salari mínim cada cop més a prop del mitjà”.
Finalment, coincidint amb l’inici d’un nou curs escolar, la consellera general Maria Àngels Aché vol saber en quin punt es troba el desplegament de la carrera professional del cos d’Educació. La parlamentària recorda que el decret que la regula a elaborar l’any 2022, amb la intenció que es pogués aplicar, precisament, durant el curs passat, el 2023-2024.
Per altra banda, la formació ha presentat cinc esmenes de projecte de llei qualificada del Registre d’entitats religioses. La principal és la que proposa establir una durada al mandat de la persona responsable del registre, per un període de dos anys i renovable. Alhora, també s’afegeixen un seguit de circumstàncies per a les quals aquesta podrà ser destituïda, ja sigui per decisió pròpia, per expiració del mandat, per incapacitació o inhabilitació o per no complir degudament amb les funcions que tingui assignades.
Pel que fa a la inscripció d’una entitat, Concòrdia proposa acotar la definició del que es considera una “entitat religiosa”, simplificant-la i precisant millor el seu origen, és a dir, que hagi estat creada o instituïda per una església, confessió o comunitat religiosa, evitant criteris subjectius o difícils de delimitar. En aquest sentit, s’incorpora el concepte de “tolerància religiosa”, garantint així un respecte dels seus principis, i es proposa que almenys una de les cinc persones amb què ha de comptar l’entitat religiosa per poder constituir-se com a tal sigui major d’edat.