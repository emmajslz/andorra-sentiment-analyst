El nombre d'hipoteques baixa a 336 en el primer semestre

L'import mitjà concedit ha estat de 427.693 euros

Les entitats bancàries han concedit 336 hipoteques en els primers sis mesos de l'any, el que representa una baixada del 9,9% si es compara amb les 373 del segon semestre del 2023 i un increment del 15,5% respecte a les 291 donades en la primera meitat de l'any passat. La informació publicada avui per Estadística indica que les hipoteques per a ús residencial han estat 308, mentre el semestre anterior havien arribat a 332 i en els primers sis mesos de l'exercici passat van ser 266.
El valor mitjà dels crèdits atorgats pels bancs per comprar habitatges de primera o segona residència, hotels, locals, promocions i terrenys ha estat de 427.693 euros. El global se situa un 15% per sota dels 503.185 de la segona part del 2023 i són un 17,8% menys que els 519.993 euros de la mitjana del primer semestre de l'any passat. El total de diners concedits ha ascendit a 143,7 milions d'euros, per sota de les xifres de l'any anterior, i 95 milions han estat per a ús residencial. La segona part del 2023 es va tancar amb 187,7 milions donats pels bancs, i en el primer semestre es va arribar als 151,3. I el tipus d'interès mitjà de les hipoteques concedides a llars residents ha pujat 1,9266 punts percentuals en comparació amb l'any passat. 
Andorra la Vella encapçala el rànquing amb més de 29 milions atorgats, dels quals 19,5 són per a ús residencial. L'informe mostra que s'han donat menys hipoteques per adquirir habitatges a Escaldes, que passa de 55 el segon semestre de l'any passat a 28 i de 20,3 a 11,8 milions; la Massana baixa de 70 a 42; Canillo, de 57 a 39; i Sant Julià, de 39 a 35. Les parròquies on ha pujat el nombre de crèdits hipotecaris són Andorra la Vella, de 44 a 60; Encamp puja de 49 a 76; Ordino de 18 a 28.
Estadística detalla que el 97,3% d'hipoteques han estat concedides a ciutadans del país, 327, i 9 a demandants internacionals.