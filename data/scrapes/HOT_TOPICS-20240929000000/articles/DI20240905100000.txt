El mes d'agost ha tancat amb un 86,22% d'ocupació hotelera

Des de la Unió celebren que el mundial de BTT hagi atret a més turistes

El mes d'agost ha tancat amb un 86,22% d'ocupació hotelera al Principat, un 5,52% més respecte al mateix període de temps de l'any anterior. L'ocupació hotelera ha anat de menys a més al llarg de l'agost, i ha estat repartida equitativament a totes les parròquies. Així ho ha comunicat la Unió Hotelera d'Andorra, que ha celebrat que l'agost hagi recuperat respecte a la baixada del juliol, i que esdeveniments com la Copa del món de BTT atreguin turistes al país. 
La Unió ha volgut remarcar que el juliol es va iniciar amb esdeveniments d'una magnitud important a Europa, com van ser l'Eurocopa de futbol o els Jocs Olímpics, i que això va provocar una caiguda en l'arribada de turistes. L'agost, que aquest any ha tingut cinc setmanes, i les reserves a darrera hora, vingudes des de la pandèmia, han provocat un augment dels turistes i un pic ocupacional durant la quinzena central del mes, amb percentatges propers al 90%.