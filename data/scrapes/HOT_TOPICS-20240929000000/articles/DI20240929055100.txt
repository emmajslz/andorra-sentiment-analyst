Èxit de les editorials del país a la Setmana

Per quart any consecutiu s’ha celebrat a Barcelona un matí temàtic dedicat a Andorra

Si el canvi de dates i d’ubicació de la Setmana del Llibre en català feien presagiar als editors andorrans una baixa en les vendes, la realitat ha esvaït completament els seus temors. I no només això, sinó que enguany l’estand d’Andorra al passeig Lluís Companys ha registrat un increment substancial de les vendes, fins al punt que dijous passat ja s’havien superat les vendes totals del 2023. Des de l’Associació d’Editors d’Andorra consideren que finalment la incidència de coincidir amb les Festes de la Mercè no només no ha estat negatiu quant a competència, sinó que encara ha portat més gent a la Setmana en els dos dies que eren tradicionalment els més fluixos, el dilluns i el dimarts. Per tot això, són del parer que tornar al centre de la ciutat seria la millor opció i que, fins i tot, fer coincidir la Setmana amb la Mercè té més sentit que amb la Diada.
EL MATÍ, CONSOLIDAT
Ja són quatre les edicions consecutives de la Setmana que compten amb un matí íntegrament destinat a les novetats del Pincipat, i tal com va reconèixer el president de l’Associació d’Editors en Llengua Catalana, Ilya Perdigo, la presència andorrana ja forma part intrínseca de l’ecosistema de l’esdeveniment. La seva intervenció va precedir la de la ministra de cultura Mònica Bonell, que va fer una defensa de la internacionalització del llibre andorrà en certàmens com la Setmana, també com a forma de reivindicació de la llengua.
COLLBONI, A L’ESTAND
La coincidència d’agendes va fer que ahir Bonell coincidís a Barcelona amb l’alcalde de la ciutat, Jaume Collboni, que, acompanyat de la mateixa ministra, va visitar l’estand andorrà i va conversar breument amb autors i editors amb notable interès per la producció andorrana. De fet, va sortir de la visita amb Cossos estranys d’Eva Arasa, Deu annexos a la mort d’Alícia Pinós de Rosa Olsa i Llegendes d’Andorra d’Àlvar Valls i Roser Carol sota el braç.
ÈXIT SAMURAI
A falta del recompte final, Història dels samurais de Jonathan López-Vera (Anem) ha estat el títol andorrà més venut, seguit d’Una casa al Pallars, de Col Tóibín (Salòria), La cacera de bruixes a les Valls d’Àneu, de Pau Castell (Anem), la citada Deu annexos de Rosa Olsa (Medusa) i No parava de ploure, de Don Carpenter (Trotalibros).