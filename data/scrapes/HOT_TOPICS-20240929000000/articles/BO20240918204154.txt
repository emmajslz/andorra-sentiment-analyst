La CASS tornarà fins a 825 euros per audiòfon

Entrarà en vigor l’1 de novembre

El Govern ha aprovat un nou reglament de la prestació audioprotètica de finançament públic per part de la CASS. O perquè ens entenguem, el reemborsament pels audiòfons. El nou reglament actualitza les tarifes amb un augment del 17,5%, calculat a partir de l’IPC acumulat des del 2017, el que suposa passar dels 933,56 euros actuals als 1.100 euros de tarifa de responsabilitat de la CASS per a un audiòfon, així de manera general, es tornaran fins a 825 euros, l’equivalent al 75% de la tarifa de responsabilitat. Ara bé, tampoc és cert que la CASS retorni 825 euros per audiòfon, ja que aquesta prestació es reemborsa en règim de tercer pagador, és a dir que l’assegurat només ha d’abonar el 25% de  la tarifa de la CASS, 275 euros, encara que si opta per un audiòfon de preu superior al de la tarifa, haurà d’assumir la diferència de preu. 
El reglament també regula els criteris per a la cobertura d’aquests aparells, com el nivell de pèrdua auditiva per tenir dret a la prestació, les condicions per al reemborsament d’un o dos audiòfons, i el termini de quatre anys com a norma general per a la renovació. Entrarà en vigor l’1 de novembre.