Un dels ‘arquitectes de moda’ del país representarà els comuns a l’Institut Nacional de l’Habitatge

Si no hi ha canvis de darrera hora, durant la reunió de cònsols de la setmana que ve es beneirà el ‘fitxatge’ de Lluís Ginjaume, que darrerament ha participat de la reconstrucció del campanar de Sant Vicenç d’Enclar o ha firmat el nou Parc de l’Ossa

Els comuns, els cònsols, ja tenen recanvi per a Marta Alberch a ‘Institut Nacional de l’Habitatge (INH). Fins que el Govern la va elevar a la categoria de directora de l’ens, després de la renúncia de Josep Maria Pla, Alberch va ser la representant de les corporacions parroquials. D’aquí uns dies, i si no hi ha canvis sobtats, el nou representant comunal serà un dels arquitectes que més projecte de rellevància -pública almenys- està tenint els darrers temps al país: Lluís Ginjaume Gratacós. 
Segons les fonts consultades, no hauria estat fàcil trobar una persona de consens i ben vista per tots els comuns. Sense que l’ordre sigui realment important, d’una banda hi ha el fet de trobar algú disposat a voler ocupar una cadira que comporta una gratificació ben minsa -però que, en principi, no genera incompatibilitats en no tenir una regulació estricta que potser caldrà fer- i, de l’altre, el joc d’equilibris polítics. Ginjaume hauria donat el ‘sí’ pel primer factor i hauria superat el filtre que pressuposava el segon element descrit.
Si no hi ha res de nou com s’ha indicat, formalment el nomenament de l’arquitecte com a representant dels comuns s’ha d’aprovar durant la reunió de cònsols que s’ha de fer dimarts de la setmana que ve, en aquesta ocasió a Andorra la Vella. Les diverses fonts consultades i que han confirmat el nom de Ginjaume -que els darrers temps ha participat a través del despatx del qual és soci, Altura, en projectes com el de la reconstrucció del campanar de Sant Vicenç d’Enclar o ha firmat el nou Parc de l’Ossa d’Encamp- han donat per fet que s’avalarà el seu nom. 
Ginjaume completarà així la terna que forma amb dos representants que, formalment, ho són en nom del Govern. L’ara presidenta, una Marta Alberch amb formació acadèmica vinculada a les ciències empresarials i un ampli bagatge entre associacions i activitat social, i l’altre integrant del comitè directiu de l’INH, el també urbanista -arquitecte i enginyer d’edificació- Alexandre González, membre del departament d’urbanisme i serveis del comú de Canillo.