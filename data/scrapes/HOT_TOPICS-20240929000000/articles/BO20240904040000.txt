FEDA tanca les Nits d'Estiu 2024 amb rècord d'assistència mitjana

Un total de 723 persones van passar per les vuit activitats organitzades

Les Nits d'Estiu de FEDA Cultura han finalitzat la temporada 2024 amb una assistència mitjana de 90 persones per nit, la més elevada d'ençà que s'organitzen, segons esmenten en un comunicat. El total ha estat de 723 assistents, la segona xifra total més nombrosa, després de l'any passat. Aquest èxit és especialment destacable en una temporada marcada per la inestabilitat meteorològica, que ha condicionat l'assistència de moltes de les activitats, ja que aquestes s'han realitzat a l'aire lliure. De les nou propostes programades inicialment, només vuit s'han pogut dur a terme, una menys que l'any passat. "La temporada ha anat molt bé. Ha estat tot un èxit, i això és una feina que ve de fa molts anys, on a FEDA treballem per donar a conèixer el nostre patrimoni cultural, natural i industrial" ha explicat el coordinador del MW museu de l'Electricitat, Fran Alcázar.
Durant els caps de setmana dels mesos estivals, s'han presentat diferents opcions per tal que totes les persones poguessin escollir el que més els interessava. No obstant això, un dels grans atractius han tornat a ser les observacions astronòmiques, amb aforaments complets. La climatologia, però va obligar a anul·lar l'activitat 'Tornem a la Lluna!', una de les més esperades. La cultura, de la mà de les actuacions de les Il·luminades amb la visita teatralitzada al camí hidroelèctric d'Engolasters; de les dones d'Aigua; o la música del FeMAP, amb Jota Martínez Ensemble, han aixecat l'interès de molts visitants. Finalment, la col·laboració amb el festival Ull Nu, i la projecció de la guardonada pel·lícula d'animació brasilera 'El nen i el món' d'Alê Abreu han servit per concloure la cita.
Malgrat les dificultats meteorològiques, les Nits d'Estiu han continuat creixent. Aquest fet demostra l'interès del públic per les propostes culturals i científiques de FEDA, que combinen història, art, energia, tecnologia i natura en espais únics com el camí hidroelèctric d'Engolasters i el MW Museu de l'Electricitat. FEDA Cultura continua treballant per oferir cada any una programació variada i de qualitat, que ajudi a difondre el patrimoni cultural, natural i industrial d'Andorra.
Cal recordar que, durant el mes de setembre, encara es pot visitar el camí hidroelèctric d'Engolasters. Les rutes guiades seran els dissabtes a les 11 hores amb reserva prèvia al 739 111 o al correu electrònic fedacultura@feda.ad.