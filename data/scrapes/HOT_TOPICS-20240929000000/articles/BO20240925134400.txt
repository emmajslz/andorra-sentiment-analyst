Andorra Endavant avisa que "fer política no és jugar al Monopoly" i lamenta que es "legisli a cegues"

La formació insta Govern a complir la legislació en relació al centre de salut mental de l'edifici Ròdol

Andorra Endavant ha tornat a carregar contra el projecte de llei per al creixement sostenible i el dret a l'habitatge, coneguda com a llei òmnibus, i ha advertit que "fer política no és jugar al Monopoly" tot lamentant que es "legisli a cegues".
En un comunicat, on es fa una "crítica contundent" al Govern i a les "forces de l’oposició d’esquerres", PS i Concordia , la formació posa de manifest la seva preocupació pel fet que les decisions legislatives, com la polèmica llei òmnibus, s’estan prenent "sense disposar d’estudis rigorosos i actualitzats". En aquest sentit, AE remarca que "els polítics han d’acostumar-se a basar les seves propostes en estudis fonamentats", i posa el focus en el fet que encara no es disposa dels estudis de càrrega que havien de fer els comuns arran de les obligacions establertes per la LLei per a la promoció de la sostenibilitat del desenvolupament urbanístic i del turisme, i de modificació de la Llei general d’ordenació del territori i urbanisme, tot lamentrant que les administracions parroquials "no han complert amb el termini marcat per llei pels estudis de càrrega". 
La presidenta del grup parlamentari d'Andorra Endavant reitera que aquesta manca d’anàlisi adequada pot "tenir conseqüències devastadores per al teixit econòmic i social del país", i insisteix en la gravetat de legislar sobre aspectes que afecten directament la vida dels ciutadans. I és que des de la formació es considera "essencial" obtenir una "fotografia clara del mercat del lloguer", fet que, per AE, no s’ha aconseguit fins ara per part del ministeri responsable de l'habitatge, malgrat estar-hi treballant i recollint dades amb la col·laboració dels comuns.
Així, la formació demana continuar fent una recollida de dades precisa, especialment amb la col·laboració dels comuns, que atorguen les llicències d'obra menor i que tenen el registre de propietat comunal i/o cadastre i que tenen les declaracions anuals de lloguers dels propietaris desglossats per bens immobiliaris les quals caldria comparar-les amb les declaracions tributàries del Govern per tal de tenir un coneixement real de l’estat del parc immobiliari del país. Per AE, el ministeri de l’Habitatge, en col·laboració amb l’Institut de l’Habitatge i comuns, hauria d’assumir un rol actiu en la recollida de dades per evitar que es legisli "a cegues" com és el cas per la llei òmnibus.
D'altra banda, en un segon comunicat, Andorra Endavant demana al Servei Andorrà d'Atenció Sanitària i a la ministra de Salut que rectifiquin i compleixin amb les disposicions legislatives pel que fa al nou centre de salut mental de l'edifici Ròdol d'Escaldes-Engordany i quant al pagament de les primes per objectius (DPO).
En el primer cas, la formació destaca que s'ha detectat que el ministeri de Salut ha procedit a la instal·lació d'un nou centre de salut mental en un edifici destinat a vivendes sense obtenir el consentiment necessari de la comunitat de veïns, infringint així la Llei de Propietat Horitzontal i els estatuts de la copropietat, una acció que "representa un acte d'irregularitat administrativa".
Quant a les primes, AE recorda que les DPO estan establertes a la Llei del pressupost de l'exercici 2022 i que la disposició derogatòria dels apartats a i b de l'article 9.2 de la Llei de mesures de contenció de la despesa pública en matèria de personal exigeix aquest pagament, que "ha estat sistemàticament ignorat, perjudicant així el personal sanitari que comptava amb aquestes retribucions de manera legítima des de fa 2 anys". 
A més, denúnica Andorra Endavant, aquesta situació "ha agreujat el descontentament generalitzat entre els treballadors del SAAS", que fa "més de 10 anys que suporten un lideratge i un funcionament deficient de l’entitat, sense percebre cap millora significativa en les seves condicions laborals". I es recorda que aquesta fatiga acumulada ha portat el personal sanitari a considerar la possibilitat de convocar una vaga, ja que se senten esgotats i desil·lusionats per la manca de respostes efectives per part de les autoritats.
Davant d'aquestes vulneracions repetides de la llei, Andorra Endavant insta el Govern i les autoritats competents "a prendre les mesures correctives immediates per restablir la legalitat i garantir els drets dels ciutadans i dels treballadors afectats". I considera "inadmissible" que institucions públiques com el ministeri de Salut i el SAAS "actuïn al marge de la normativa legal, comprometent la confiança de la ciutadania en les institucions".
D'altra banda, i responent precisament a una pregunta d'Andorra Endavant, el ministre de Finances, Ramon Lladós, que "la cooperació de la secretaria d'Estat d'Afers Financers Internacionals (SEAFI), dirigida per la secretària d'Estat Noelia Souque, amb el sector financer és constructiva, intensa i satisfactòria per a totes les parts". D'aquesta manera, destaca que "no té constància de cap queixa per part del sector bancari" sobre l'actuació de Souque. Així, nega que tal com apuntava Montaner hi hagi unes "relacions tenses" entre la secretària d'Estat i els bancs.
Lladós explica en la seva resposta escrita publicada al butlletí del Consell General que la secretaria d'Estat d'Afers Financers Internacionals manté reunions de manera periòdica amb Andorra Banking per tractar aspectes d'interès per al sector. "Concretament, per tal d'impulsar els assumptes financers, la SEAFI va crear el grup de treball de serveis financers el setembre del 2023, grup que ha mantingut més d'una desena de reunions fins ara, per poder consultar directament tots els actors del sector, recollir les seves posicions i consensuar les propostes legislatives", explica el titular de Finances. I en el cas específic de l'acord monetari, es manifesta que s'ha fet un "progrés considerable" en el darrer any i que diverses iniciatives legislatives han estat "consensuades" amb el sector.