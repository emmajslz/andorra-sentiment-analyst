Jordina Caminal s’emporta la Copa de Sud-Amèrica i tindrà un dorsal privilegiat a les Copes d’Europa

L’esquiadora de la FAE també millora punts FIS després d’imposar-se dues vegades en la modalitat de supergegant, on també ha aconseguit un parell de podis

Dues bones curses de supergegant han proclamat a l’esquiadora de la FAE, Jordina Caminal, guanyadora de la Copa de Sud-Amèrica de supergegant, la qual cosa li permetrà sortir no més enllà del dorsal 31 a les pròximes Copes d’Europa. L’andorrana ha tancat aquesta competició amb dues victòries, una segona plaça i una tercera a les localitats de Corralco i La Parva (Xile). 
Amb una victòria i una segona posició en la jornada de supergegant SAC del divendres, l’andorrana es va proclamar campiona de les SAC en la disciplina després de les quatre proves del calendari sud-americà. Això significarà un salt de qualitat en les pròximes curses de Copa d’Europa, ja que per normativa amb aquest títol tindrà, com a màxim, un dorsal 31. Amb això assegurat, les opcions de continuar millorant augmenten per l’esquiadora de la FAE.
En un primer SG Caminal va ser segona amb +0.89 de la guanyadora, la britànica Giselle Gorringe (1.14.30), mentre que tercera finalitzava la canadenca Emma James a 2.28. Aquí, l’esquiadora andorrana sumava 80 punts SAC. A l’altre supergegant, Caminal s’imposava amb un crono de 1.12.62, sumant 100 punts SAC i marcant a més 39.19 punts FIS que li permetrà rebaixar punts FIS. La corredora ha guanyat la SAC en SG amb 340 punts després de les curses de La Parva i Corralco. Segona ha estat la britànica Gorringe amb 209 i tercera la nord-americana Haley Cutler amb 160. Caminal ha guanyat en total dues curses i ha fet segona i tercera en una ocasió, respectivament.
En acabar, Caminal s’ha mostrat satisfeta del transcurs de la competició: “Als descensos no he sabut adaptar-me a la pista i no he tret gaires bons resultats, però vam anar de menys a més, la qual cosa em va permetre als supergegants treure un bon esquí i unes bones carreres, sobretot a la segona, amb millora de punts. Aquests resultats m’han permès guanyar la general de la SAC i el més important és que això em permetrà tenir el dorsal 31 a les Copes d’Europa i així des d’un principi atacar les Copes d’Europa des d’una posició més avançada”, ha explicat per tancar la pretemporada.