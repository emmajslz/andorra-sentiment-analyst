L'atur es manté estable i se situa en l'1,4% en el segon trimestre

L'enquesta de forces del treball estableix la taxa d'ocupació en el 83,8%

La taxa d’atur se situa en l’1,4% de la població activa i comptabilitza 766 persones entre 15 i 74 anys en el segon trimestre del 2024. Aquesta xifra representa una disminució de 0,1 punts anualment i un increment de 0,1 punts en termes trimestrals, segons detalla el departament d'Estadística dels resultats de l'Enquesta de forces de treball corresponent al segon trimestre del 2024. Per sexes, en termes anuals la taxa d’atur masculina es manté sense variació i la femenina decreix 0,1 punts. Mentre que la taxa d’atur trimestral, s’incrementa 0,5 punts pels homes i disminueix 0,5 punts per les dones. En relació amb les economies de l’entorn, la taxa d’atur presenta un comportament dispar. Quant a les variacions anuals, Espanya presenta una evolució positiva (11,3%, -0,4 punts), França presenta un lleuger comportament negatiu (7,0%, +0,1 punts) i la Unió Europea 27 països es va mantenir estable (5,9%). Respecte a les variacions trimestrals, el comportament és favorable, així, a Espanya, a França i a la Unió Europea la taxa d’atur disminueix 1 punt, 0,6 punts i 0,4 punts respectivament. La taxa d’ocupació estimada en el segon trimestre del 2024 se situa en el 83,8% de la població d’entre 15 i 64 anys. Aquesta ràtio suposa un augment de 0,8 punts respecte a l’any passat, i de 0,7 punts si es compara amb el primer trimestre de l’any. Així, el nombre d’ocupats s’estima en 52.852 persones. Per sexes, la taxa d’ocupació dels homes s’incrementa 0,8 punts respecte a l’any passat i 0,3 punts trimestralment. Quant a les dones, la taxa d’ocupació augmenta 0,7 punts en termes anuals, i 1 punt en relació amb el trimestre anterior.D'altra banda, la població assalariada estimada és de 42.984 persones, és a dir, el 81,3% de la població ocupada entre 15 i 64 anys. Aquesta ràtio suposa una disminució d’1,8 punts respecte a l’any passat i es manté pla respecte amb el primer trimestre de l’any. Quant a la taxa d’inactivitat, disminueix 0,7 punts tant anualment com trimestralment. Així, es va situaren el 15,0% de la població d’entre 15 i 64 anys, que representen 9.476 persones. Per sexes, la taxad’inactivitat masculina disminueix 0,8 i la femenina 0,6 punts, tant en termes anuals com trimestrals.