Campanya de l'IAD i la CCIS per incorporar la igualtat a la gestió empresarial

Es tracta d’unes propostes d’accions bàsiques i simples d'implementar

En el marc del conveni signat al seu dia entre l’Institut Andorrà de les Dones (IAD) i la Cambra de Comerç, Indústria i Serveis (CCIS), les dues entitats presenten -mitjançant la newsletter de la CCIS- una campanya per a què les empreses puguin incorporar la igualtat a la seva gestió, segons informen en un comunicat.
Es tracta d’unes propostes d’accions bàsiques i simples d’implantar, així com unes recomanacions de bones pràctiques en línia amb la normativa actualment vigent. Consta de dues infografies de resum que, amb l’ajuda d’un codi QR, remeten als continguts més desenvolupats de les accions i bones pràctiques que es troben detallats a la pàgina web de l’IAD.
Els objectius de l’acció són: sensibilitzar sobre la necessitat d’incorporar la igualtat a la gestió empresarial més enllà de l’obligació legal, divulgar conceptes i facilitar eines que ja són d’ús corrent en molts països europeus, d’una forma amena i senzilla. Es tracta d’actuacions que es poden aplicar de forma voluntària i progressiva, independentment de la grandària de l’empresa o si es tracta de treballadors per compte propi, i que marquen camí en el compromís vers la igualtat real i efectiva.
Els temes tractats són variats, alguns marcats per la llei i altres enfocats a la millora de la pròpia gestió empresarial i del clima laboral. Parlem d’igualtat salarial però també de conciliació, de corresponsabilitat, de mixitat, de projecció laboral, de salut o de prevenció de l’assetjament. En definitiva uns temes que advoquen per la igualtat i el progrés de la societat en general.