Salut i logopedes pacten menys ‘traves’ per renovar alguns tractaments

Els professionals podran ampliar sessions i evitar la derivació al metge referent

El ministeri de Salut ha arrencat el mes de setembre intentant acostar posicions amb els tres col·legis professionals que no s’han sumat al pacte nacional: logopedes, fisioterapeutes i podòlegs. A les reunions hi havia la titular de la cartera, Helena Mas, però també el cap de Govern. La presidenta del Col·legi de Logopedes, Sara Fité, explica que la decisió de no sumar-s’hi la va motivar “la falta de concreció”, que no aprofundeixi més “en la realitat andorrana” quan la logopèdia el que necessita ara són “respostes a necessitats que tenim des de fa molt de temps” i que no han arribat en les múltiples reunions que han mantingut amb el ministeri. Fins ara. Perquè de la reunió amb Espot i Mas van arrencar el primer compromís, reunions bimensuals per abordar les diferents qüestions pendents i la posada en marxa d’una prova pilot per posar en mans dels mateixos professionals de la logopèdia les renovacions de tractaments.
Un dels principals problemes per al qual reclamen solucions és que “l’accés a la logopèdia és molt feixuc”, perquè implica que primer un metge ha de tramitar l’avaluació que farà el logopeda i després, s’ha de tornar al facultatiu perquè recepti les sessions en cas que l’avaluació digui que són necessàries. Un procés “que fàcilment abans de començar pot durar dos mesos, que en el cas d’un curs escolar és molt temps”, lamenta Fité. La presidenta del col·legi reivindica que si bé en alguns tractaments hi té molt a dir un metge –per exemple, fruit d’un accident cerebrovascular–, en el cas de trastorns del llenguatge són els logopedes els especialistes. Per tant, la veu que hauria de decidir, sense tuteles, sobre el tractament.
I malgrat que l’accés es manté, el que sí que s’ha aconseguit és que quan sigui necessari renovar sessions no calgui “aquest viacrucis” que consisteix a tornar a fer el circuit de validació i que siguin els mateixos logopedes els que facin l’autorenovació. Ara els professionals han de proposar per a quines patologies es funcionarà així i arrencarà la prova pilot.
L’altra qüestió pendent és desencallar el reglament que ha de dirimir amb quins idiomes pot treballar cada especialista. L’única concreció és que ho poden fer en la llengua en la qual s’ha titulat. Però després hi ha un buit que reclamen que s’ha de resoldre especificant per a quines patologies caldrà acreditar el nivell de llengua superior, equivalent al C2, per poder-les tractar.