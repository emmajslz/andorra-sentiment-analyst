Sant Julià voldria ubicar el nou Centre de Català al Centre Cultural i de Congressos

Areny explica que el desenvolupament està condicionat pel final de les obres de l’equipament comunal mentre el Govern es mostra disposat a ampliar els recursos per promoure l’aprenentatge de la llengua oficial

La majoria comunal de Sant Julià de Lòria manté la voluntat de tirar endavant el projecte que portaven al programa electoral d’obrir un Centre de Català a la parròquia. De moment tot està molt verd, però la consellera de Cultura, Teresa Areny, reconeix que l’espai que tenen al cap per ubicar-lo és el Centre Cultural i de Congressos. El fet que l’espai encara es trobi en obres després de l’incendi fa que per ara no es pugui avançar en la proposta, però des del Govern tampoc es veu malament perquè afavoriria l’aprenentatge del català.
“Ara mateix ens falten espais”, reconeix Areny, ja sigui pel futur Centre de Català o sigui per a altres usos. El fet que encara no estigui enllestida del tot la reforma del Centre Cultural condiciona i per això encara no s’ha pogut aprofundir, tampoc, en el projecte d’obrir un nou espai d’aprenentatge de la llengua oficial a la parròquia, però és justament l’equipament que es va incendiar el lloc amb el qual el comú pensa per situar-lo.
La idea, però, l’hauran de treballar conjuntament amb el Govern encara que sigui iniciativa comunal. I de fet, el ministre portaveu, Guillem Casal, aquesta mateixa setmana i preguntat per la qüestió va assegurar que “tot allò que fa referència a la promoció i consolidació del català és interessant dur-ho a terme”.
En aquest sentit, va explicar que des de fa uns anys s’ha detectat més interès al voltant de l’aprenentatge de la llengua oficial i per tant, “tots aquells reforços que puguem posar sobre la taula, amb un nou centre a Sant Julià o en algun altre lloc, benvingut”. Tot i així, no va concretar ni calendaris ni quan podria ser una realitat.