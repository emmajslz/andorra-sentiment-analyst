“Mai s’han de posar tots els ous al mateix cistell”

De Ponte de Lima, va arribar a Andorra el 2005. Actualment, centra gran part de l’activitat al país al sector de la construcció però també té empreses d'estètica, moda i neteja, i negocis a Portugal. Compta amb reconeixements com a empresari a Portugal, França i Andorra.

Com ha sigut la seva trajectòria d’ençà que va arribar a Andorra?
Estic molt content de com ha avançat el meu grup empresarial i espero seguir creixent. Andorra és un país on les oportunitats estan obertes a tothom. Si als Estats Units es parla del somni americà, a Andorra es pot parlar perfectament del somni andorrà. Tot i així, cal molt esforç i treball.
Es va sentir ben acollit?
Absolutament, sí! Els andorrans són persones obertes i amb una visió de negoci molt clara. Ja fa molts anys que participo en negocis amb la gent del país i no solament m’han acollit com un més, sinó que mantinc una gran amistat amb molts d’ells.
El seu grup empresarial toca molts sectors diferents. Per què?
Ens agrada donar un servei integral als nostres clients, amb excel·lència i professionalitat contrastades. Els andorrans saben millor que ningú que mai s’han de posar tots els ous al mateix cistell. La diversificació fa que puguis créixer sense por a crisis sectorials ni modes consumistes.
Creu que aquesta diversificació és bona?
Si no ho cregués no ho estaria fent. I espero seguir diversificant encara més sense perdre la nostra filosofia empresarial: servei de qualitat, serietat, formalitat i excel·lència.
Cap a on vol seguir creixent amb les seves empreses?
De moment el que vull és consolidar el meu grup empresarial, que ja toca molts sectors diferents. No descarto seguir ampliant sectors, però això ho dirà el temps i la conjuntura internacional. Ser empresari no és bufar i fer ampolles. Cal esforç econòmic i una visió de mercat clara.
Es veurien afectats els seus negocis amb l’acord d’associació amb Europa?
I tant que sí, però no favorablement. Qui vulgui treballar amb Europa que munti negocis a l’espai europeu com jo he fet. La pressió fiscal que imposa Europa fa difícil ser emprenedor i a Andorra encara tenim una fiscalitat moderada i prudent.
Quina és la seva visió dels empresaris del país?
No es pot negar que els andorrans han estat, són i seran gent visionària. D’ençà que va esclatar el boom turístic als anys cinquanta del segle XX Andorra ha tingut un creixement econòmic inigualable.
Creu que el país encara ofereix oportunitats per explotar?
Clar que sí! I si espera que li digui quines, no ho aconseguirà. Cadascú ha de posar la seva matèria grisa en funcionament.