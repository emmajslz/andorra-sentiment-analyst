L’Skal Club reconeix la importància del Festival de Jazz d’Escaldes en el Dia mundial del Turisme

L’entitat també ha premiat Jordi Serra per una “trajectòria d’èxit empresarial” al capdavant d’Hotels Serras, la Cambra de Comerç per l’ajuda a l’hora de potenciar el sector comercial i turístic del país i el grup HBX/Hotelbeds

L’Skal Club ha tancat aquest vespre els actes de commemoració del Dia mundial del Turisme amb la tradicional gala d’entrega de guardons en reconeixement a empreses i persones que han treballat en pro del sector al Principat. Enguany, s’ha volgut reconèixer el Festival de Jazz d’Escaldes-Engordany, també s’ha premiat Jordi Serra i Burgés, la Cambra de Comerç i HBX Group/Hotelbeds.
Des de l’Skal Club han assenyalat que el Festival de Jazz d’Escaldes, que enguany ha complert 40 anys, ha tingut importància pel país pel que fa a “posicionament i pels artistes de primer nivell que ha portat al llarg dels anys”. Amb la menció especial entregada durant la gala s’ha volgut fer un reconeixement als impulsors del certamen i alhora agrair al comú d’Escaldes la voluntat de recuperar-lo i tornar-lo a projectar internacionalment. El guardó l’ha recollit el conseller de Cultura i Promoció Econòmica de la corporació, Valentí Closa.
Una segona menció s’ha donat a la Cambra de Comerç, Indústria i Serveis , en aquest cas pels 30 anys de “trajectòria i pel suport indispensable” per potenciar el comerç i el turisme del país. El premi l’ha recollit el president de la Cambra, Josep Maria Mas, que ha aprofitat la seva intervenció per reivindicar la importància del sector del país.
El premi a una empresa del país s’ha atorgat a HBX Group/Hotelbeds, de qui s’ha assenyalat la “important trajectòria de l’agència Hotelbeds a Andorra” i també s’ha volgut reconèixer la tasca acomplerta i la projecció internacional de l’empresa. Tal com s’ha recordat, Hotelbeds, situada a Encamp, acumula més de 20 anys de trajectòria al país i forma part d’HBX Group, que s’ha convertit “en un líder global en tecnologia de viatges”, operant altre marques reconegudes com Bedsonline i Roiback. A Andorra està liderada per Mònica Pascual i Amaia Navarro, que han recollit el premi admetent que feia anys que esperaven poder-lo tenir.
En la gala també hi ha hagut espai per premiar a una persona estrangera. En aquest cas s’ha reconegut la “trajectòria d’èxit empresarial” de Jordi Serra i Burgés, propietari dels hotels Serras, amb presència a Barcelona i Andorra (Soldeu). Se n’ha destacat “la seva emprenedoria, la important visió de futur i l’empremta que sense dubte deixen i deixaran els seus hotels”.
Tots els guardonats han rebut un obsequi de fusta, gairebé amb forma de maleta, que inclou també una imatge d’una grandalla.
I fora del protocol previst, ja al final de l’acte, l’actual president de l’Skal Club, Emili Yepes, ha volgut reconèixer la tasca i dedicació de l’anterior president, Raymond Juan, que ha recollit el mateix obsequi que la resta de premiats visiblement emocionat
Finalment, també ha intervingut en l’acte el ministre de Turisme, Jordi Torres, que ha posat l’èmfasi en el lema d’enguany del dia mundial del turisme i que uneix turisme i pau. “Sense pau no hi ha turisme”, ha afirmat, reivindicant que és un sector que pot crear “prosperitat i benestar”.
Torres també ha posat en valor la “resiliència” del sector al país, tant abans com després de la pandèmia i ha reconegut les dificultats amb què es troba, com els problemes per trobar personal qualificat o d’accés a l’habitatge. En aquest sentit ha recordat que s’està treballant la llei de turisme, que preveu presentar-la els propers mesos. Per acabar i fent referència a l’estudi de capacitat de càrrega del sector turístic que s’ha de tenir fet a finals d’any, ha exposat: “a molts llocs es parla de massificació turística, però a Andorra el turisme és un dels pilars de l’economia i no ho podem oblidar”.