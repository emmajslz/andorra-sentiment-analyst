Govern enllesteix el tram afectat per l’esllavissada del passeig Valira

El comú de Sant Julià de Lòria està a l’espera d’adjudicar els treballs definitius de millora que inclourien la consolidació dels murs i refer les passarel·les; l’objectiu és començar a finals de mes

El comú de Sant Julià de Lòria va reobrir provisionalment el passeig Valira després de l’esllavissada de finals d’abril el passat 23 de juliol. En aquell moment, s’estava a l’espera que disminuís el cabal del riu per tal que el govern pogués refer l’escullera. Uns treballs que es van fer a finals d’agost. Ara, resta que la corporació adjudiqui les obres definitives de millora, que es preveu que comencin a finals de setembre.
El camí que connecta l’avinguda Rocafort i la plaça Francesc Cairat va romandre tancat des de l’1 de maig fins al 23 de juliol, data en què es va reobrir provisionalment després de fer tasques de millora i de delimitar la zona on s’havia protegit l’esllavissada. S’esperava que baixés el cabal del riu perquè Govern pogués refer l’escullera.
Els operaris han hagut d’esperar fins a finals d’agost per poder intervenir, tenint en compte que, malgrat les pluges, el cabal s’havia situat en un 50% inferior al del període de referència comprès entre el 2013 i el 2022. Fonts comunals han explicat que es va refer un tram del mur de l’escullera i la barana, és a dir, el tros afectat pel despreniment.
Les obres, però, no han acabat perquè la corporació laurediana està l’espera d’adjudicar dels treballs definitius de millora. Les mateixes fonts expliquen que es preveu que comencin a finals d’aquest mes. Aquests inclourien la consolidació dels murs i refer les passarel·les, entre d’altres. La inversió que es preveu destinar enguany és de 50.000 euros.