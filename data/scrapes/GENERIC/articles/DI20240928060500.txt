Condemnen a sis anys de presó la ‘cambrera de la droga’



Sis anys de presó, una multa de 40.000 euros i 25 anys d’expulsió del país és la condemna pronunciada pel Tribunal de Corts per a S. F., la cambrera de la droga del Pas de la Casa. El judici a l’encausada va tenir lloc el juliol passat. Aleshores, també es van jutjar quatre acusats més d’haver col·laborat amb ella. Un d’ells és el que ha rebut la pena més alta de la macrocausa (més alta, fins i tot, que la de la cambrera). B. S. ha estat sentenciat a set anys de presó, una multa de 50.000 euros i l’expulsió definitiva del Principat.
Els altres tres processats han estat condemnats a quatre anys d’internament (un dels quals està desaparegut). Un grup menor d’investigats ha rebut penes d’entre dos anys de presó i l’absolució. La macrocausa de l’anomenada operació Big-Bang ha estat una de les més notòries dels últims anys pel que fa a delictes de tràfic de droga, perjudici de la salut pública o possessió d’estupefaents.
La principal substància que distribuïa la cambrera de la droga era cocaïna, però també subministrava haixix i èxtasi. Generalment, l’entrega dels estupefaents es duia a terme al bar on treballava. L’encausada va explicar durant el judici que els clients li enviaven un missatge demanant droga o es presentaven directament al local. La dona comprava la droga a un subministrador de confiança (el condemnat a set anys) i ella la venia a un preu més alt per treure’n benefici.
Durant la vista, la Fiscalia va demanar per a S. F. una condemna de vuit anys de presó, una multa econòmica de 250.000 euros i l’expulsió en ferm del país. El fet d’haver-ho confessat tot ha estat recollit com un atenuant pel Tribunal de Corts.
Una baralla va ser el detonant de l’esclat de l’operació: el febrer de l’any passat, uns turistes van discutir amb un venedor de droga del Pas. Al març, la policia va detenir quatre persones: tres homes i una dona. La quantitat de droga comissada va suposar un dels botins d’estupefaents més grans intervinguts al Principat.