El Caldes Festival comença passat per aigua (i no és termal)

A causa del mal temps la corporació comunal ha hagut d’ajornar l’espectacle de dansa que hi havia programat i estan decidint si han de cancel·lar les sessions dels discjòqueis

L’objectiu era que més gent arribés a la part alta d’Escaldes-Engordany i que alhora es donessin a conèixer les noves adquisicions de la corporació comunal, però el Caldes Festival no ha començat de la millor manera. Aigua, aigua i més aigua, i no era precisament termal. Després del cap de setmana passat amb un Andorra Taste que també va estar passat per aigua, Escaldes-Engordany comença un nou cap de setmana d’activitats, on novament sembla que el temps no els acompanyarà. De fet, la corporació comunal ha hagut d’ajornar l’espectacle de dansa contemporània ‘La salle d’attente’, que finalment es farà demà a les 13 hores al mateix lloc, i estan estudiant si cancel·lar les dues sessions de discjòqueis.
L’esdeveniment ha estat pensat per donar vida a aquesta zona i convertir-se en un actractiu més perquè la gent vinguin cap aquí dalt, però tot a punta que com el temps continuï així, la gent només es quedaran a casa seva o en algun lloc cobert: “Amb aquestes coses la meteorologia sempre juga molt, però nosaltres pensem que segur que hi ha moltes ganes i curiositat de venir cap aquí dalt”, ha manifestat la cònsol major de la parròquia, Rosa Gili, durant l’inici del festival. Una celebració que ha durat ben poc perquè de cop i volta ha començat a caure’n una de bona. Fins al punt que s’ha ajornat la dansa que hi havia programada perquè els ballerins no poden actuar amb el terra moll. Gili, però, no perd l’esperança i confia que demà al migdia surti el sol i “la gent vingui a posar els peus a la font del Projecte Caldes”.
Pel dia de demà hi ha un espectacle de circ d’acrobàcies i amb un trapezi fix a la Placeta del Madriu, així com activitats, actuacions musicals i un berenar. Al costat de la font del Projecte Caldes, també s’ha organitzat un concurs de fotografies, que consisteix a fer-se un retrat amb l’aparell que han col·locat i compartir-ho a les xarxes socials amb el #FestiCaldes, per participar i tenir l’oportunitat de guanyar una entrada doble pel concert d’Antònia Font. Els membres de la corporació comunal, han estat els primers a fer-se la foto, així que tots els interessats correu-hi demà. Això sí, si el temps acompanya.