Sortida pactada a la direcció general de Pal-Arinsal

Marticella no acabava d’encaixar en l’entramat de SETAP365 i la seva marxa s’emmarca en una reestructuració més àmplia del sector empresarial de la neu al país

Els màxims responsables de SETAP365, el hòlding de la neu que inclou Ensisa i EMAP, han pactat la sortida del fins ara director general de Pal-Arinsal, Josep Marticella, que no ha acabat d’encaixar dins l’entramat del nou grup. Ni ell se sentia còmode amb la posició que havia quedat en l’estructura orgànica del hòlding ni tampoc els màxims responsables empresarials del grup acabaven de combregar amb la figura de Marticella, que havia aterrat a la societat inicialment comunal el 2014.
Formalment, segons les fonts consultades, el fins ara director general d’EMAP, que feia un cert temps que estava qüestionat dins de SETAP365, hauria presentat la renúncia al càrrec aquest dijous. Però tot parteix d’un acord i una sortida que s’ha volgut correcta i amb bones maneres. Marticella no tindrà recanvi dins l’entramat societari i no hi haurà cap gestor exclusiu per a Pal-Arinsal. Sí que és possible que se situï un responsable de l’explotació tècnica del camp de neu massanenc.
Els canvis a EMAP s’emmarquen en una reestructuració força més profunda en el sector de la neu a Andorra, que parteix d’un altre acomiadament també pactat, el del director de Grandvalira Resorts Juan Ramón Moreno. Nevasa, que és la denominació formal de la comercialitzadora ara de totes les estacions d’esquí alpí del país, no tindrà un màxim responsable a l’estil del que havia estat Moreno o els seus antecessors més immediats. 
Relacionat
Les societats que exploten els camps de neu volen recuperar tot el pes i tota la força de Grandvalira després de comprovar com la comercialitzadora, en l’etapa de Moreno, s’hauria sobredimensionat en excés. És en aquest marc que Ensisa, o SETAP365, vaja, i Saetde situaran cadascuna d’elles els seus màxims executius en una mena de codirecció. Per tant, els equilibris que sempre calia que hi fossin a Nevasa ja hi seran directament a partir de la presència del director general de Soldeu-el Tarter i home de confiança de Crèdit Andorrà, David Hidalgo, i un dels directors de Saetde i home de confiança de Joan Viladomat, Julio Ventaja, que havia estat abans a Pas-Grau Internacional.
Les dues persones que seguiran més estrictament el dia a dia de Grandvalira des de la comercialització dels dominis esquiables, des de la promoció del producte, seran el director de màrqueting, David Ledesma, i el director comercial, un Jordi Galceran que ara mateix és una de les persones que té més recorregut en anys i trajectòria a Nevasa, i que és el responsable de tota la part tecnològica de venda, la central de reserves i, en definitiva, la part comercial.