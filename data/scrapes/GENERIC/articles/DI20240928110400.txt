Andorra i Noruega signen un programa de mobilitat juvenil

La iniciativa s'adreça als joves d'entre 18 i 30 anys i facilita l'obtenció d'un permís de residència i treball per unperíode màxim de 12 mesos.

El Principat ha signat un programa de mobilitat juvenil amb Noruega, que permetrà els ciutadans dels dos estats poder obtenir un permis de residència i treball al país de destí respectiu, amb un període màxim de 12 mesos. El programa permet als joves experimentar de primera mà la vida, la cultura i el mercat laboral d'un altre país. L'acord, signat ahir per la ministra d'Afers Exteriors, Imma Tor, i el seu homòleg de Noruega, Espen Barth Eida, s'enmarca en la cimera de les Nacions Unides que ha tingut lloc aquesta setmana a Nova York.
En el mateix sentit, el Principat també ha signat un conveni de no doble imposició amb Romania, que ha d'impulsar les relacions econòmiques i comercials entre els dos països.  
El cap de Govern, després de la seva intervenció d'ahir a l'assemblea general de les Nacions Unides, es va reunir amb el secretari general de la ONU, António Guterres, per manifestar-li el compromís ferm d'Andorra envers la pau, el desenvolupament sostenible i els drets humans. Guterres, per la seva banda, va destacar la implicació d'Andorra en l'àmbit multilateral i el grau d'acompliment davant els reptes globals. També va lloar la capacitat del Principat a respondre amb mesures concretes als objectius marcats per les Nacions Unides. 
Espot també es va reunir amb el president de la 79a asssemblea general, el camerunès Philemon Yang, a qui va felicitar per la transcendència del lema d'enguany "Unitat en la diversitat per a l'avenç de la pau, del desenvolupament sostenible, de la dignitat humana per a tothom i per tot arreu".
El cap de Govern, Xavier Espot, va concloure la setmana de treball a Nova York amb la trobada amb el secretari d'Estat de la Santa Seu, el Cardinal Pietro Parolin, per tractar les relacions bilaterals entre els dos països. Els dos mandataris van tractar la col·laboració en àmbits com la defensa dels drets humans, la solidaritat i la cooperació en la lluita contra el canvi climàtic.