La mina de Llorts incrementa visitants a l’estiu i obrirà els caps de setmana fins al 8 de desembre

Aquesta temporada la instal·lació ja va avançar l’obertura uns dies al juny i fins al 15 de setembre hi havien passat més de 4.000 persones, quan un any enrere en van ser poc més de 3.500

La mina de Llorts ha tancat l’estiu amb un increment de visitants que des del comú atribueixen al fet d’haver obert abans que en temporades anteriors i per aquest motiu s’opta, també, per allargar l’obertura durant els caps de setmana fins al 8 de desembre, una estratègia que es confia que serveixi per mantenir l’interès turístic de la parròquia durant tot l’any i fomentar les visites fora de temporada alta.
Segons s’ha informat des del comú mitjançant un comunicat, aquest 2024 la instal·lació va obrir els dos primer caps de setmana de juny, és a dir, abans que en altres ocasions, i des de llavors i fins al 15 de setembre s’han registrat 4.047 visites individuals. Durant tot el 2023 se’n van comptabilitzar 3.567.
Veient que l’ampliació de les dates d’obertura funciona, ara s’ha decidit que la mina sigui visitable els caps de setmana d’octubre, novembre i fins al 8 de desembre de les 9.30 hores a les 17.30 hores. Des de la corporació s’assenyala que obrir més enllà de l’estiu també facilitar que pugui visitar la mina gent que en èpoques de més freqüentació o a l’estiu no pot.
“Mantenir oberta la instal·lació també contribueix a impulsar l’economia local atraient més visitants en períodes en què normalment hi ha menys afluència”, afirmen des del comú, que afegeixen que és una manera perquè els visitants es distribueixin durant tot l’any.