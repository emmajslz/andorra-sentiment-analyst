Ferran Costa no es mulla sobre el tema de l’estadi: “Confio molt en tothom que forma part del club”

El tècnic de l’FC Andorra no ha volgut pronunciar-se en excés sobre la decisió presa per la propietat de la Borda Mateu de no llogar els terrenys on s’havien d’edificar les futures instal·lacions de l’entitat tricolor

El tècnic de l’FC Andorra, Ferran Costa, ha repassat aquest divendres l’actualitat del club en la roda de premsa prèvia al duel contra el Lugo (diumenge, 17:30 hores)  corresponent a la sisena jornada de lliga. Un dels temes cabdals, però, ha estat les repercussions que pot tenir el fet que la propietat de Borda Mateu hagi fet marxa enrere a l’hora de llogar els terrenys on s’havia d’edificar el nou estadi de l’FC Andorra, tot i que Costa no ha volgut mullar-se escudant-se en què confia molt en aquest projecte i afirmant que “sempre s’ha trobat la manera de donar passes endavant”. 
Preguntat per la decisió que es va oficialitzar ahir de la família Maestre, propietària dels terrenys de Borda Mateu, de no llogar-los a l’FC Andorra, amb qui tenia un acord verbal tot i ser un projecte que avançava molt lentament, Costa ha començat desmarcant-se de les explicacions: “L’única cosa que puc dir és que hi ha gent que fa molt bé les coses, que sempre ha trobat la manera de donar passes endavant i fer que el club cada cop sigui un projecte més sòlid i amb uns fonaments cada cop més grans. Estic segur que, com ha passat en totes les situacions, el club trobarà el camí i la millor manera de seguir creixent”.
El tècnic tricolor ha fet gala de ser un home de club, de no posar gaires pegues a les decisions que prenen la junta d’administració i l’accionariat, encapçalats pel director general Jaume Nogués.  “No soc de demanar gaire. Em sento afortunat de poder dedicar-me al que m’agrada. Intento involucrar-me al màxim en el projecte, en el país, per intentar que l’equip transmeti el sentiment que ha de transmetre”, s’ha sincerat Costa. “Em centro en el dia a dia, en el que és immediat, que és entrenar avui i acabar de perfilar algunes coses. Hem de fer un molt bon partit diumenge perquè els nostres estiguin contents”, ha valorat respecte a la visita al Anxo Carro del pròxim diumenge (17:30 hores, FEF TV).
Sobre l’Estadi Nacional, Costa s’ha limitat a picar l’ullet a l’afició després d’un inici complicat, amb 4 de 6 jornades fora de casa: “Sé que per al pròxim partit tenim estadi, el Nacional, i que estarà ple d’andorranes i andorrans amb ganes de veure l’equip fer un molt bon partit. És un bon dia i un bon lloc per passar-ho bé i gaudir”, afirma el tècnic. Per acabar, Costa ha demanat temps i confiança en els dirigents perquè es pugui trobar la millor solució: “Confio molt en tothom que forma part d’aquest projecte. Hi ha gent molt capacitada per trobar les respostes adequades perquè el club continuï creixent amb naturalitat. Tot és un tema de temps i que les coses vagin posant-se a lloc”.