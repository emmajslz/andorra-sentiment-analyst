La tempesta fa la guitza a l’arrencada del Caldes Festival

L’espectacle previst se suspèn per la pluja i es reprograma per avui

El tret de sortida al Caldes Festival va ser passat per aigua i va obligar a suspendre l’espectacle previst, que s’ha reprogramat per avui. La nova proposta cultural i lúdica neix amb la voluntat de fer conèixer a la ciutadania la part alta de la parròquia i les diferents accions que s’hi han fet per revitalitzar-la i la cònsol major, Rosa Gili, va explicar que esperen que tot i la meteorologia la gent respongui a la crida i acudeixi a la zona. “Hi ha moltes ganes de venir cap aquí a dalt, ho hem anat veient amb la font”, va valorar Gili, que va remarcar que s’ha pensat en la cita del Caldes Festival com un “atractiu més perquè la gent pugi”. Per això s’ha preparat un cap de setmana “festiu” amb activitats per a tots els públics.
L’espectacle suspès ahir, La salle d’attente, de la Cia. Des-humains, es podrà veure avui a les 13 hores, en el mateix indret, la plaça Santa Anna. Però la programació arrencarà amb jocs de Pinball en 3D (Caldes, 11 a 14 hores i de 17 a 20 hores) i durant tot el cap de setmana diferents escenaris acolliran espectacles de circ, màgia o concerts com el de Veu Silent (avui als jardins Borda Gabriel a les 12 hores) o Makuka (mateix espai, 19 hores).
Les autoritats comunals sí que van fer ahir al vespre un petit recorregut per algun dels atractius del festival, com ara la instal·lació del nou mirador o la de la borda Gabriel.