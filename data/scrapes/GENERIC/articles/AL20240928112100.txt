Tor i la seva homòloga signen un conveni de no doble imposició entre Andorra i Romania

Així mateix, la ministra d’Afers Exteriors ha signat un programa de mobilitat juvenil amb Noruega que permet als joves experimentar de primera mà la vida, la cultura i el mercat laboral de l’altre país

La ministra d’Afers Exteriors, Imma Tor, i la seva homòloga de Romania, Luminița-Teodora Odobescu, van formalitzar ahir divendres a Nova York la signatura d’un conveni de no doble imposició (CDI) entre els dos països. Ambdues parts van destacar la bona col·laboració per signar l’acord, que ha d’impulsar les relacions econòmiques i comercials entre els dos països. 
Amb aquest darrer, el Principat ja disposa de 20 convenis de les mateixes característiques, els últims signats aquesta mateixa setmana amb Montenegro, Letònia, durant les trobades bilaterals emmarcades en la participació andorrana a la 79a Assemblea General de les Nacions Unides.
D’altra banda, Tor s’ha reunit també amb ministre d’Afers Exteriors de Noruega, Espen Barth Eide i han signat un Programa de Mobilitat Juvenil ‘Working & Holidays’, que permet als estudiants tant andorrans com noruecs l’oportunitat d’enriquir la seva experiència amb la residència i treball a l’altre país.
La iniciativa va adreçada als joves d’entre 18 i 30 anys i facilita als sol·licitants l’obtenció d’un permís de residència i treball per un període màxim de 12 mesos. El programa ‘Working & Holidays’ permet als joves experimentar de primera mà la vida, la cultura i el mercat laboral d’un altre país, enriquint així el seu desenvolupament tan personal com professional.