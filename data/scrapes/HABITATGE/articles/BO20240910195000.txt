Els comuns volen agafar un nou rol més “preponderant” a l’INH

Per aquest motiu acorden el nomenament de Lluís Ginjaume com a representant

La primera reunió de cònsols del nou curs polític que es va iniciar diumenge amb motiu del Dia de Meritxell ha girat al voltant, com és habitual, del problema de l’habitatge. En aquesta ocasió, els cònsols s'han trobat al Comú d’Andorra la Vella, on han nomenat, com ja s’havia anunciat prèviament i dijous es ratificarà a la sessió del Consell General, el nomenament de Lluís Ginjaume com a representant de les administracions comunals a l’Institut Nacional de l’Habitatge (INH). En aquest sentit, els cònsols pretenen agafar un nou rol més “preponderant” a l’ens amb l’objectiu d’aportar solucions des dels comuns.
Els cònsols d’Andorra la Vella, Sergi González, i de Sant Julià de Lòria, Cerni Cairat, que han actuat de portaveus de la trobada, han reivindicat la figura de Ginjaume, que ha fet una presentació durant la reunió. Així, han explicat que és un professional amb un perfil tècnic, format en Arquitectura i disposa d’un gran coneixement en diferents models d’habitatge, com és el cas del suís, gràcies a la seva carrera. “Volem agafar un rol més d’iniciativa en base a les nostres competències”, ja que “volem que l’INH sigui una eina útil i que Ginjaume aporti una nova perspectiva”, ha afirmat Cairat. Per part de González, ha afegit que “prenem el compromís d’estar a sobre del tema i per això volem que sigui molt proactiu”, tot i que “és d’hora per apuntar les línies que volem seguir”, ja que “esperem les seves propostes”.
En aquesta línia, els cònsols han decidit crear una comissió interna d’habitatge per marcar les directrius i intercanviar informació amb el representant. “Volem que sigui la nostra veu a l’ens i que reculli les nostres inquietuds, ja que tenim moltes coses per fer i volem treballar conjuntament amb el Govern”, ha assegurat el cònsol de la capital.
La revisió de la Llei del sòl també ha centrat la reunió de cònsols. Amb aquesta intenció, es reuniran pròximament amb els representants de la comissió del Consell General que l’està abordant. Segons Cairat, “volem definir un nou model territorial per créixer de manera sostenible”. Així, “hi ha una voluntat conjunta amb els consellers generals i l’Executiu”, però “encara és prematur definir el sentit de la reforma”.
Pel que fa als estudis de càrrega, els cònsols han assegurat que seran lliurats al Govern per part dels set comuns abans de finals d’octubre, però que en alguns casos aquest pas ja s’havia fet. “La voluntat és presentar-los al més aviat possible, perquè és una prioritat per la planificació”, han argumentat els cònsols.
En un altre ordre de coses, una altra de les qüestions tractades ha estat l’adjudicació d’un estudi tecnicoeconòmic per elaborar el plec de bases de la futura nova concessió de la gestió de residus, amb la qual es vol revisar el model de la recollida selectiva dels set comuns que actualment té un cost anual d’aproximadament 7 milions d’euros. La concessió expira el 2025 i es vol prorrogar un any més.
Els cònsols també s'han compromès a tractar la qüestió amb el Govern, ja que, tot i que les competències de la recollida són de caràcter comunal, el tractament de residus recau en l’Executiu. “L’objectiu és millorar els criteris de recollida selectiva, d’acord amb el que marquen les diferents directives europees, i millorar l’eficiència del servei per optimitzar-ne els recursos”, han explicat els representants dels set comuns.
Facilitar la vida Per últim, la reunió de cònsols celebrada avui també ha servit per acordar que el Comú d’Encamp convoqui un concurs, en representació de la resta, per adquirir una nova eina tecnològica per al cens, ja que l’actual data del 1982. En aquest sentit, Cairat ha remarcat que és el “pas natural” després que les set corporacions acordessin una revisió de la llei del cens per agilitzar la gestió interna dels comuns i “facilitar la vida als ciutadans”.
Compromís comunal en l’aplicació de la Llei d’igualtatEls mandataris comunals han rebut la visita de la secretària d’Estat d’Igualtat i Participació Ciutadana, Mariona Cadena, i de membres de l’Institut Andorrà de les Dones (IAD), amb l’objectiu d’abordar l’aplicació de la llei d’igualtat a les administracions comunals. En aquest sentit, els cònsols han remarcat que ja s’està aplicant i que per això es fan jornades formatives internes per marcar directrius, amb el propòsit de continuar avançant en la seva aplicació.