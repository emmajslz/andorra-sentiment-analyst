Preocupació de restaurants i petits comerços del Pas per la caiguda de clients

L’estiu ha arrencat més fluix que en anys anteriors i se suma a un hivern discret

El petit comerç del Pas de la Casa alerta que les vendes han caigut i que els costa fer sortir els números. Després d’un hivern que qualifiquen més fluix del previst, l’estiu tampoc no apunta a signes de millora. Els darrers caps de setmana, inclòs el pont del 14 de juliol, els carrers del Pas s’han vist més buits de l’habitual. Als comerços i restaurants s’hi ha vist moviment, però no tant com altres estius. Antonieta Vila, de l’Associació de Veïns del Pas de la Casa, va explicar que “la temporada ja va començar poc forta. Aquesta és la impressió que vaig tenir abans de començar les vacances. Sé que abans del pont del 14 de juliol de França es va treballar puntualment i bé, però només pocs dies”. Òscar Ramon, president de la mateixa associació, va afegir que “parlant amb altra gent he notat que hi ha hagut una davallada de vendes. Sobretot aquest mes de juliol. A la farmàcia també ha passat. No sabem què passarà al futur, però, per ara, tot és més car i, és clar, el benefici per a nosaltres és més petit. La gent de França ha comprat poc. No sabem si és per les olimpíades o per quin motiu està passant. Jo he estat parlant amb amics i veïns que tenen restaurants i botigues i és cert que estan treballant bastant menys aquest mes”.
Alguns comerciants i restauradors consultats van assegurar que han registrat una davallada de les vendes de fins al 50%. Una parella que explota un restaurant a l’avinguda d’Encamp a peu de l’estació d’esquí s’ha plantejat si val la pena continuar amb el negoci. Michel Serres, també de l’associació de veïns, va manifestar que la davallada no afecta només el Pas de la Casa, que és una tendència global. “Ara mateix estic de vacances i no m’han arribat notícies del Pas, però tot Europa es troba en la mateixa situació. És una cosa generalitzada. Tots els comerciants es queixen del fet que no hi ha gent. I passa en diferents països. De fet, per tot arreu on anem, els venedors ens diuen que no hi ha gent als comerços. La gent s’està quedant sense diners i no està sortint. És així. Jo sempre viatjo i mai hem vist tan poca gent a tot arreu com aquest any.”
Els petits empresaris de la localitat encampadana consultats alerten que tenen dificultats per tirar endavant els negocis, fer front al lloguer mensual o pagar les nòmines al dia. Una conseqüència fruit dels carrers més buits de l’habitual en temporada d’estiu.