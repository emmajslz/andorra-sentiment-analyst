El preu del metre quadrat puja un 12% i baixen les vendes

Durant el segon trimestre de l’any s’han venut 975 béns immobles, 157 menys que el 2023

L’encariment dels habitatges continua a l’alça aquest any amb un increment del preu mitjà per metre quadrat del 12% en el segon trimestre de l’any. El preu arriba avui fins als 3.890,30 euros, que suposa un augment de 416,4 euros respecte de la xifra dels primers tres mesos de l’any. Són dades difoses pel departament d’Estadística del Govern, que ahir va publicar l’informe trimestral de transaccions immobiliàries.
Si ens fixem en l’increment dels habitatges unifamiliars, el preu del metre quadrat s’enfila un 11%. Se situa ara als 3.691,70 euros, és a dir, 364,80 euros més en relació amb el trimestre anterior.
L’alça dels preus es produeix en un context de baixada de les transaccions immobiliàries, que s’han reduït un 19,1% en el segon trimestre en comparació amb el mateix període del 2023. S’ha passat de 451 transaccions a 365. El descens registrat és del 14% en els últims dotze mesos amb un total de 1.617 operacions (264 menys que en el període anterior).
MENYS VENDES
L’informe del departament d’Estadística indica que s’han venut 975 béns immobles (157 menys respecte del segon trimestre del 2023). Les vendes corresponen a 341 pisos, habitatges unifamiliars i edificis; 427 terrenys i places d’aparcament; una desena de locals comercials i naus, i 197 béns catalogats com a altres construccions.
Quant a la venda de pisos, els 975 venuts durant el segon trimestre representen un 13,9% menys respecte del 2023. La caiguda registrada més forta, però, és en la venda de locals comercials i magatzems: en un any s’ha passat de vendre’n 31 a transferir-ne 10, un 67,7% menys. El descens es modera en l’apartat de terrenys i places d’aparcament: les vendes cauen un 10,3%.
Pel que fa al valor dels béns immobles transmesos en el segon trimestre de l’any, aquest ha estat de 209.825.111 euros, un 21,6% per sota dels 267.617.203 euros registrats del mateix període del 2023. El total de vendes de pisos, habitatges unifamiliars i edificis ha estat de 121 milions, 22 menys que l’any anterior. La venda de terrenys i aparcaments ha ascendit a 82,7 milions, gairebé tres milions per sota del segon trimestre de l’any passat. Si la comparació es fa amb la referència dels últims dotze mesos, el descens acusat és d’un 9,4%.
La baixada de les transaccions immobiliàries ha comportat una davallada de la superfície transmesa d’un 32,5%. L’informe del Govern especifica que el total de metres quadrats ha estat de 111.399, mentre que en el segon trimestre del 2023 es va arribar als 165.097 metres quadrats. La caiguda acumulada en els darrers dotze mesos és del 46,4%. Dels 111.399 metres quadrats de superfície transmesa aquest segon trimestres, 32.782 corresponen a pisos, habitatges unifamiliars i edificis, 75.397 pertanyen a terrenys i places d’aparcament, 1.230 són de locals comercials i naus, i els 1.990 restants cal atribuir-los a altres construccions.