Llogar un estudi a Canillo frega els 1.000 euros al mes

El preu mitjà dels pisos amb una habitació en oferta a la parròquia alta s’enfila a 941 euros, segons un estudi

El lloguer mitjà dels pisos amb una habitació en oferta a Canillo ja frega el llindar dels 1.000 euros. Concretament, al juny la mitjana era de 941 euros, segons un estudi del mercat immobiliari andorrà del hòlding internacional RID Analytics. La parròquia on els estudis són més assequibles és Encamp (682 euros), mentre que a Escaldes-Engordany arrendar un pis d’aquestes característiques s’enfila a 1.275 euros mensuals. Per ordre decreixent trobem la Massana (975 euros) i Ordino (800 euros). A Andorra la Vella i Sant Julià de Lòria no hi ha oferta disponible. Cal recalcar que l’informe només inclou les unitats immobiliàries que s’anuncien per llogar.
Escaldes-Engordany també encapçala el rànquing en dues categories més: els pisos de dues i els de quatre habitacions. En el primer cas, el lloguer mitjà de les unitats ofertes és de 2.429 euros mensuals. En el segon, de 6.183 euros mensuals. La parròquia en què el lloguer mitjà dels pisos de tres habitacions és més alt és Canillo (3.678 euros mensuals).
Per contra, la parròquia en què els pisos de quatre habitacions o més habitacions estan a l’abast de més butxaques és Sant Julià de Lòria (2.167 euros mensuals). Pel que fa als de tres habitacions, la franja baixa la lidera la Massana (1.958 euros mensuals). La mitjana més baixa en el cas dels pisos de dues habitacions és la de Canillo (1.356).
Si s’agrupen les quatre tipologies d’habitatge per parròquies, el preu mitjà més alt per metre quadrat ofert de lloguer és el de Canillo (24,2 euros mensuals). Tot seguit trobem Escaldes-Engordany (24 euros mensuals) i, després, Ordino (22,2), Andorra la Vella (21,8), Encamp (20,1), la Massana (19,3) i Sant Julià de Lòria (18,2). La mitjana del país és de 22,1 euros.
L’informe també recull la superfície mitjana de les unitats immobiliàries ofertes de lloguer. La parròquia on l’àrea mitjana dels pisos és més gran és Escaldes-Engordany (128 metres quadrats). Després trobem Andorra la Vella (117), Sant Julià de Lòria (112), Ordino (100), la Massana (98), Canillo (81) i Encamp (68).
La immensa majoria dels apartaments d’una habitació oferts per llogar estan ubicats a la vall del Valira d’Orient. Dels 57 estudis anunciats al mercat, 26 són a Canillo i, 22, a Encamp. N’hi ha set més a Escaldes-Engordany, un a la Massana i un altre a Ordino. Com ja s’ha dit anteriorment, a Andorra la Vella i Sant Julià de Lòria no hi ha oferta d’aquest tipus.
La parròquia en què hi ha més unitats immobiliàries anunciades al mercat de lloguer és Canillo, amb un total de 62. Tot seguit trobem, empatades a 48, Andorra la Vella i Encamp, i just després, Escaldes-Engordany, amb 47. Força més avall hi ha la Massana (27) i, molt per sota, Ordino (19) i Sant Julià de Lòria (14). En total, al país hi ha 265 pisos oferts en lloguer, de què bona part (108) són de tres habitacions i dos habitacions (79). L’oferta més escassa és de quatre o més habitacions (21).
RENDES 
Si es multiplica el nombre total d’unitats immobiliàries anunciades per l’àrea mitjana dels pisos (98 metres quadrats), pot concloure’s que la superfície total oferta al lloguer és de 25.970 metres quadrats. Alhora, si es posa en relació aquesta xifra amb la taxa mitjana de lloguer mensual per metre quadrat (22,1), veiem que només els pisos en oferta poden generar unes rendes de gairebé 580.000 euros mensuals. És a dir, d’uns 6,9 milions d’euros anuals.
La mitjana del lloguer dels pisos anunciats ha augmentat el 27% des de l’agost de l’any passat. Aleshores el preu mitjà era de 17,4 euros per metre quadrat, mentre que ara és de 22,1 euros per metre quadrat. La dinàmica general ha estat un increment progressiu, amb lleugeres variacions intermensuals.