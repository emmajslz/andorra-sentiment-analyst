Els joves es poden emancipar als pisos de lloguer assequible

Els menors de 35 anys sense contracte podran optar-hi. El termini de cessió d’ús passa de tres a cinc anys.

Nou moviment del Govern per facilitar l’accés a l’habitatge als més joves. La ministra de Presidència, Economia, Habitatge i Treball, Conxita Marsol, va anunciar ahir que l’executiu ha decidit modificar el reglament del registre d’accés al parc públic d’habitatge de lloguer assequible per poder flexibilitzar l’adjudicació d’un pis als menors de 35 anys que no puguin acreditar un contracte de lloguer. Fins ara, el reglament obligava a presentar un contracte per certificar la necessitat d’un habitatge més econòmic. El reglament ara modificat es va aprovar el passat abril i des d’aleshores el registre ha estat obert per poder-s’hi inscriure. Amb les dades recollides durant aquests quatre mesos, el ministeri d’Habitatge ha pogut perfilar el paisatge residencial del Principat.
“Hem entrat en aquesta qüestió sense tenir molt clara quina era la situació real del país. Avui, gràcies a les diferents actuacions del Govern, ja disposem d’un gruix important de dades i això ens ha permès prendre decisions. En aquest sentit, el registre d’accés al parc públic d’habitatge és finestra per veure les diferents realitats”, va apuntar Marsol. És a partir d’aquesta recollida de dades que l’executiu va valorar una evolució del reglament. Una primera modificació és la relativa a les facilitats acordades per emancipar-se. Els joves menors de 35 anys sense contracte de lloguer es poden inscriure al registre a partir d’avui. “Hi ha una quantitat important de persones amb aquesta edat interessades a assolir un d’aquests pisos”.
Un altre canvi del reglament (“un neguit que hem constatat”) és l’ampliació del termini de cessió d’ús dels apartaments públics: es passarà dels tres als cinc anys. “S’equipararà la cessió d’ús amb el contracte d’arrendament ordinari. Al cap de cinc anys es revisaran les condicions per prorrogar l’adjudicació. Aquesta modificació donarà més estabilitat a les persones que optin als pisos”. Un altre punt acordat per l’executiu vinculat al reglament és el del procediment que se seguirà per establir el preu dels pisos del parc públic: “El primer que es determinarà serà el preu de mercat dels pisos de lloguer. Aquest preu encara no el tenim oficialment, però el que sí que sabem és que el lloguer dels apartaments del parc públic d’habitatge haurà d’estar obligatòriament un 25% per sota del preu de mercat”.
Per determinar el preu de mercat oficial, l’executiu es guia a partir dels registres de contracte que recullen els comuns: “Amb aquestes dades sabem el preu real del pis quan es lloga”. Encara falta, però, la informació dels comuns d’Andorra la Vella i Escaldes-Engordany. Una aproximació més ajustada al preu real arribarà quan el Govern disposi de les dades del comú de la capital perquè “és on hi ha la gran borsa d’habitatge de lloguer”. L’amortització serà una altra referència clara per determinar el preu dels pisos de lloguer assequible: “Farem el càlcul en funció del cost de l’edifici, la remodelació, el manteniment...”.
LES CLAUS
1 FACILITATS PER ALS MENORS DE 35 ANYS
Els menors de 35 anys que no puguin acreditar un contracte de lloguer també podran inscriure’s al registre d’accés al parc públic d’habitatge de lloguer.
2 AMPLIACIÓ DEL TERMINI DE CESSIÓ D'ÚS
El termini de cessió d’ús dels pisos de lloguer assequible serà ampliat de tres anys a cinc anys per aportar estabilitat. “Un neguit constatat”, segons Marsol.
3 PROCEDIMENT ACORDAT PER ESTABLIR PREUS
Sense poder comunicar encara els preus dels apartaments públics, el ministeri sí que va anunciar que el cost haurà d’estar un 25% per sota del del mercat.
4 EL PAS. PRIMERA OFERTA DL PARC PÚBLIC
El 16 de setembre s’obrirà la primera convocatòria per optar a un pis del parc públic. En aquest cas, es tracta de quinze apartaments del Pas de la Casa.
5 SEGONA OFERTA PÚBLICA A L'EDIFICI TOBIRA
La segona oferta de pisos públics serà la corresponent a l’edifici Tobira, ja remodelat. Són 27 apartaments que haurien d’estar adjudicats a finals d’any.