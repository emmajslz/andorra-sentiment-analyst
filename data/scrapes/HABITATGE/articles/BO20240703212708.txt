El Govern ajorna de nou l’entrada a tràmit de la llei òmnibus

Modificat el reglament de l’INH perquè Alberch agafi les regnes en funcions

El Govern ha decidit donar-se més temps per acabar de polir el projecte de llei per al creixement sostenible i el dret a l’habitatge, que més popularment s’ha batejat com a llei òmnibus en tractar diverses temàtiques i afectar vàries normatives. Segons la ministra de Presidència, Economia, Treball i Habitatge, Conxita Marsol, que justament avui exercia com a portaveu del Govern, el text està gairebé acabat i “segueix fil per randa” el que es va presentar a l’abril, però “sempre es pot millorar”. En aquest sentit, Marsol ha comentat que arran de les reunions amb diferents col·lectius es troben alguns punts a retocar i concretar, ja que és un projecte “llarg, que toca moltes lleis i té molts títols”.Malgrat voler donar-se més temps, perquè la voluntat inicial de Marsol era que el Consell de ministres hagués pogut donar llum verd al projecte avui mateix per poder-lo entrar a tràmit parlamentari just abans del final del període de sessions (les vacances parlamentàries comencen el 15 de juliol i s’allarguen fins al setembre), tampoc se’n donaran massa més i el text s’entrarà a tràmit aquest juliol, de tal manera que els consellers generals disposin del text i el puguin començar a treballar a l’agost, encara que no puguin formular-hi esmenes fins al setembre.Ho ha explicat després de confirmar que el Consell de ministres havia aprovat una nova quota de 125 autoritzacions d’immigració de residència i treball per compte propi, la qual comptava amb el dictamen favorable del Consell Econòmic i Social, i valorar que amb l’entrada en vigor de la llei òmnibus es reduiran les demandes, ja que constituir una societat no donarà dret al permís de manera automàtica.
Els pisos del Pas, en breuI si per un cantó es donen més temps, per l’altre han buscat maneres d’accelerar el procés de transició al capdavant de l’Institut Nacional de l’Habitatge. Marsol ha explicat que el Govern ha modificat el reglament de l’ens per tal que en cas de quedar vacant la direcció la pugui ocupar interinament el segon membre del consell d’administració designat per l’Executiu, sempre que tingui plena disponibilitat, i si no que l’ocupi el tercer membre, que és en aquest cas Marta Alberch, que el Govern ja ha proposat per al càrrec. Així, Alberch ja pot agafar les regnes en funcions, sense esperar que els comuns designin el seu nou representant a l’INH, i accelerar alguns dels dossiers que hi ha damunt la taula, com ara la signatura del conveni per a la gestió dels 15 habitatges que el Comú d’Encamp ha cedit per tal de destinar a lloguer assequible. D’aquesta manera, Marsol preveu que aquests pisos ja es puguin oferir aquest mateix mes de juliol.