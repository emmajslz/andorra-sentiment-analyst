Els pisos de lloguer del Pas s’adjudicaran sense moblar durant la primera quinzena del mes vinent

Els interessats podran demanar un dels quinze apartaments entre el 18 de setembre i el 3 d’octubre; tindran un preu de sortida d’entre 470 i 825 euros tot i que Govern podrà demanar més diners si la renda inicial queda per sota del 30% dels ingressos de la unitat familiar del sol·licitant

L’Institut Nacional de l’Habitatge ha iniciat el procés per adjudicar els pisos públics de lloguer que, via conveni amb el comú d’Encamp, té disponibles a la zona de la Solana al Pas de la Casa. L’avís s’ha publicat ara al BOPA, però no serà fins al dia 18 quan les persones que llavors estiguin inscrites al registre de sol·licitants d’habitatges de preu assequible puguin fer el tràmit per demanar un dels immobles. S’espera que puguin atorgar-se durant la primera quinzena d’octubre. Els apartaments es donaran sense moblar, més enllà de tres elements de la cuina: vitroceràmica, forn i campanya extractora. 
Es tracta de la primera convocatòria per adjudicar part del parc públic de lloguer que el Govern vol tenir disponible. Inicialment, es preveia que el primer edifici que es pogués ocupar fos l’antic hotel Tobira, al centre d’Andorra la Vella, però les obres que s’han de fer al carrer ho han retardat. I, en canvi, el conveni signat ara fa unes setmanes amb el comú d’Encamp ha fet que el bloc de la Solana -en el seu dia ja fruit d’un projecte d’habitatge social que no va acabar de funcionar- s’hagi avançat. Amb certa lògica, ja que un dels punts de l’acord marca que aquells immobles que no estiguin ocupats quan arribi la temporada d’hivern puguin ser recuperats per la corporació per cedir-los, en aquest cas, a temporers.
Relacionat
En total, es posen a disposició de la ciutadania quinze pisos: cinc d’una habitació; vuit de dues i dos de tres. S’estima que, com a màxim, podran viure dues a cada estança. Per tant, el llindar màxim d’ocupació serà de 54 inquilins. 
El lloguer a abonar serà de 470, 650 i 825 euros respectivament, tot i que la convocatòria també estableix que aquesta xifra es podria veure incrementada “si el 30% dels ingressos de la persona adjudicatària o de la unitat familiar de convivència són superiors” a aquest preu, sempre amb un límit: el cost de mercat menys un 25%. 
La convocatòria també apunta que els adjudicataris podran sol·licitar un ajut per a l’habitatge de lloguer “sempre que compleixen els requisits per gaudir-ne” i en el cas que l’import inicial marcat -de 470 a 825 euros- sigui superior al 30% dels seus ingressos. En aquest cas, “l’import de l’ajut es limita a la diferència entre la renda màxima que pot pagar, equivalent al 30% dels seus ingressos, i el preu assequible establert per a l’habitatge adjudicat”.
En l’edicte de l’Institut de l’Habitatge també s’ofereixen les 17 places d’aparcament i els 17 trasters de l’edifici. En aquest cas, a 80 euros mensuals totes dues unitats.
Relacionat
Tot i que l’edicte s’ha publicat aquest dimecres, no serà fins al dia 18 quan les persones interessades hauran de manifestar la voluntat de participar en el procés d’adjudicació. Ho podran fer fins al 3 d’octubre. Per tant, s’espera que la resolució del procediment es pugui donar a conèixer durant la primera quinzena del mes vinent. Per optar-hi, això sí, caldrà estar inscrit al registre de sol·licitants d’habitatges de preu assequible. Cal tenir en compte que aquesta és la primera convocatòria i que, segons la normativa recentment modificada per Govern, qui no hi concorri sí que ho haurà de fer obligatòriament en la següent si no volen ser expulsats del registre i no poder tornar a accedir durant tres anys.
Pel que fa als pisos del Pas, el mateix edicte també revela un altre detall. Tot i que els apartaments que fins ara s’oferien hivern rere hivern als temporers estaven moblats -i, de fet, així estaven el dia que les autoritats comunals i governamentals els van ensenyar a la premsa-, quan s’entreguin estaran buits, amb tres úniques excepcions: el forn, la campanya extractora i la vitroceràmica de la cuina.