Els visitants creixen un 4,6% en un any tot i el descens del juliol

Els turistes pugen un 3,8% i els excursionistes, un 5,2% segons Estadística

El mes de juliol han entrat al país un total de 955.660 visitants, dels quals 594.137 són excursionistes (62,2%) mentre que 361.523 són turistes (37,8%). Respecte al mes de juliol de l’any passat, el volum de visitants presenta un descens del 2,9%. Tant el nombre de turistes com el d’excursionistes disminueix un 2,1% i un 3,3%, respectivament, tal com va anunciar la setmana passada el ministre de Turisme i Comerç, Jordi Torres. Ara bé, en termes acumulats dels últims dotze mesos, els visitants presenten un augment d’un 4,6% en relació amb el mateix període de l’any anterior. Tant els turistes com els excursionistes presenten increments del 3,8% i del 5,2%, respectivament. Per país de residència, els visitants d’altres procedències augmenten un 16,4%, seguit dels visitants francesos i dels visitants espanyols, que augmenten un 5,8% i un 0,1% respectivament, en  relació amb el mateix període de l’any anterior.
Pel que fa a la pernoctació mitjana, aquest juliol ha estat de 2,5 nits, igualant la del mateix mes de l’any passat, i cal destacar que un 74,4% dels turistes ha optat per un hotel, aparthotel o apartament turístic; un 13,7% per l’habitatge de familiars o propi, i un 11,9% per altres, com per exemple càmpings. Quant a la categoria de l’allotjament escollida, destaca la de quatre estrelles, amb un 35,4% del total, i les zones més freqüentades són Escaldes-Engordany i Andorra la Vella.