Cribratges a les escoles a partir de 6 anys per detectar trastorns

A l’octubre s’habilitarà un xat de suport emocional per a joves per evitar suïcidis

En una compareixença conjunta al Consell General, les ministres de Salut i d’Afers Socials, Helena Mas i Trini Marín, han traçat avui les línies estratègiques dels seus respectius ministeris en relació amb la salut mental. En el cas de Salut, Mas ha avançat que durant aquest curs escolar es començarien a fer cribratges a alumnes a partir dels sis anys amb l’objectiu de detectar de manera precoç trastorns i poder, d’aquesta manera, intervenir amb temps suficient.
“És una iniciativa innovadora i estem molt engrescats, ja que totes les accions de salut mental són molt importants, però és cert que aquesta va dirigida a una població molt sensible i ens sembla d’especial rellevància”, ha valorat la ministra de Salut. Segons Mas, “ho volem introduir amb els infants de primera instància, i el que voldríem és fer passar una prova fàcil, que sigui ràpida i que la puguem administrar a tots els escolars per detectar una possible alteració, trastorn o disfunció de l’aprenentatge o del neurodesenvolupament”.
Amb aquest plantejament, ha afegit Mas, “haurem de veure en quin moment ho fem, quins equips se n’encarreguen o si optem pel servei de salut escolar, però el propòsit serà derivar els menors que presentin alteracions als circuits especialitzats”. Així, “pensem que pot ser una eina molt important per prevenir i, a més, ens facilitarà l’accés assistencial”.
El ministeri està preparant iniciatives per commemorar el dia i el mes de la salut mental, que serà el pròxim octubre. La primera suposarà habilitar un xat de suport emocional per a joves a partir de mitjans de mes. En la prevenció i la lluita contra el suïcidi, complementarà la línia verda (177) que ja s’ha posat en marxa. A més, la setmana vinent es presentarà la campanya de comunicació de lluita contra l’estigma, una acció que s’ha estat preparant durant gairebé un any.
En el marc del Pla integral de salut mental i addiccions (Pisma), el ministeri de Salut ha revelat, durant la compareixença a la comissió parlamentària, que a finals d’any hi haurà disponibles una vintena de places de pisos de suport a l’edifici Solà d’Enclar. En concret, seran dues plantes que ja estan construïdes, una amb una menor atenció (entre 5 i 9 places) i una segona amb major intensitat assistencial, amb entre 9 i 14 places. En aquest cas, en tractar-se d’un recurs d’alta especialització, no s’hi accedeix per sol·licituds, sinó per una valoració mèdica d’anàlisi de perfil. “Els pisos estan allunyats del nucli urbà i són espectaculars”, ha emfatitzat Mas. El Pisma compta amb sis eixos, 14 línies estratègiques i 62 accions, 33 iniciades, 23 pendents i sis completades.
Canvis a psicologiaLa ministra de Salut també ha explicat en quin punt es troba la prova pilot d’incloure la psicologia a la cartera de serveis que es va implementar el mes de setembre de l’any passat. En aquest sentit, ha revelat que un miler de pacients ja l’havien fet servir, amb un total de 3.800 actes convencionats per la CASS. De moment, són 12 psicòlegs els que s’han adherit a la iniciativa, que “estan atenent un volum important de persones”, ha destacat Mas. Per aquest motiu, ha anunciat que es plantejarien modificacions, tot i que no va precisar quines serien.
La setmana que ve es coneixerà el nou cap d’àrea de La GaverneraEl Centre residencial d’acció educativa La Gavernera (CRAE) comptarà la setmana vinent amb un nou cap d’àrea, segons ha revelat avui la ministra d’Afers Socials i Funció Pública, Trini Marín. Després d’haver-se convocat diferents edictes i no haver pogut contractar cap nacional o resident espanyol o portuguès per no superar la prova pertinent o no disposar de la titulació requerida, finalment ocuparà la plaça una persona d’una altra nacionalitat.
“Ara mateix completem tots els llocs de treball, estem en una situació bona”, ha assegurat Marín. “En un lloc tan sensible com aquest –ha precisat–, on es treballen els 365 dies de l’any i les 24 hores del dia, hem de tenir un equip complet per fer rotacions d’horaris, tant al centre com en els pisos tutelats”. La Gavernera acull en aquests moments 31 usuaris, 15 infants i 16 adolescents.
La ministra s'ha referit també a la modificació dels reglaments d’acollida i adopcions. En el cas d’acolliment, s’està treballant amb la possibilitat que les famílies amb fills puguin acollir infants tutelats durant un cap de setmana o en període de vacances. Per això es vol potenciar la bossa de famílies d’acollida, amb formació inclosa. “Hem de transmetre a la ciutadania la sensibilitat cap als infants, en el sentit que és un bé a la comunitat, ja que no és el mateix viure a La Gavernera, tot i que hi ha grans professionals, que fer-ho en un domicili amb una família”, ha afirmat Marín.
En el cas de les adopcions, la intenció és vehicular, amb l’ajuda del ministeri d’Exteriors, l’opció d’obrir a més països la possibilitat d’adoptar. A més, en aquests moments només es poden adoptar menors d’entre 12 i 14 anys, i d’aquesta manera s’obriria a edats més primerenques.