La llei òmnibus és el “full de ruta definitiu per aquesta legislatura”

Espot defensa la necessitat “d’acotar” el creixement de determinats sectors productius

Pel Govern, la que ha de ser la Llei per al creixement sostenible i el dret a l’habitatge és el “full de ruta definitiu per aquesta legislatura”. Així ho manifestava el cap de Govern, Xavier Espot, en la seva intervenció en l’acte de presentació de l’Informe Econòmic del 2023 de la Cambra de Comerç, que sigui dit de passada augura per aquest 2024 un creixement similar al de l’any passat. I ho deia en resposta a l’entitat empresarial, que estableix la diversificació de l’economia i l’atracció d’inversió estrangera d’alt valor afegit com un dels quatre objectius prioritaris i considera que “el gran catalitzador ha de ser l’establiment d’un model col·laboratiu que, lluny de l’intervencionisme, apropi veus i generi consens”, en paraules del president, Josep Mas.Així, mentre el cap de Govern acceptava que “ens necessitem els uns al altres” i que “els interessos no estan contraposats sinó entrellaçats, i els reptes, compartits”, rebutjava que no s’hagi d’intervenir, doncs “hi ha decisions que, per molt difícils que siguin, no es poden eludir si volem avançar cap a la diversidicació econòmica i l’impus de la productivitat” i subratllava com a dada “preocupant” que malgrat el creixement del PIB en termes generals, la taxa per càpita cau. En aquest sentit, Espot defensava que no es pot créixer “a qualsevol preu” i justament la coneguda com a llei òmnibus ve a “posar certs límits”, a “acotar l’expansió desemesurada de certs sectors”, com pot ser la inversió estrangera immobiliària. És en aquest sentit que es considera que la futura llei per al creixement sostenible i el dret a l’habitatge ha de ser el “full de ruta definitiu” i es vol que sigui una “llei ben pensada”, “però no anirem més enllà en l’intervencionisme”, advertia Espot.Aquesta llei, a més d’establir el model d’inversió estrangera “que volem pels propers anys”, també activa les “palanques” per disposar de més habitatge “sense comprometre el creixement sostenible”. Una demanda que reiterava el president de la Cambra per pal·liar les dificultats per trobar mà d’obra qualificada. En aquest punt, però, el cap de Govern ha aprofitat per demanar “desencallar la reivindicació legítima que es pugui fer habitatge a través del mecanisme de col·laboració público-privada”. En aquest punt ha advertit que l’Estat no pot continuar finançant sol promocions immobiliàries i rehabilitacions d’edificis per disposar d’habitatge públic i es necessita la implicació del sector privat.
Turisme de qualitatA més “d’acotar” la inversió estrangera, especialment la immobiliària, un altre sector que cal reorientar cap a un model més qualitatiu és el turístic. De fet, el segon gran objectiu que marca la Cambra és “l’aposta decidida per un turisme més qualitatiu i sostenible”. En aquest sentit, Mas ha valorat “important” analitzar les dades que aporti l’estudi de capacitat de càrrega turística del país, del qual el Govern disposarà en els propers mesos. Amb aquestes es podran dissenyar mesures que complementin les que ja contempla la llei òmnibus, com la prohibició de la concessió de noves llicències d’habitatges d’ús turístic i la implementació d’un sistema de caducitat temporal d’aquestes.
Compromís de no incrementar la pressió fiscal“La preservació d’un sistema fiscal comeptitiu ha de suposar un avantatge diferencial” per afavorir l’arribada i manteniment de l’activitat de les empreses a Andorra, defensava Mas, i Espot ha respost assegurant el “compromís” del Govern de DA i mentres governin els taronges “de no incrementar la imposició” ni aplicar una doble imposició. En aquest punt, Espot ha acusat els principals grups de l’oposició de voler incrementar la pressió fiscal. I justament el líder de l’oposició, el president del grup parlamentari de Concòrdia, Cerni Escalé, ha proposat mantenir un debat directe, tot demanant al cap de Govern que “no busqui la confrontació política” en actes com la presentació de l’Informe econòmic i en els quals intervé com a cap de Govern, perquè ells no tenen l’opció de respondre directament al públic assistent.