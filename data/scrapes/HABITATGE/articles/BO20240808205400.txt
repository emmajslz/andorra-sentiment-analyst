Espot descarta convocar comicis després del referèndum per la UE

Assegura que serà vinculant i que ara es prepararà la comunicació i la futura implantació

El balanç governamental de cada estiu a la casa de colònies Aina ha girat al voltant de l’acord d’associació amb la Unió Europea (UE). Tot i que aquest matí la ministra de Presidència, Economia, Treball i Habitatge, Conxita Marsol, ha apostat per fer eleccions després del referèndum, el cap de Govern, Xavier Espot, ha descartat aquesta possibilitat, tot i que tampoc ho ha dit explícitament. “Hem de desvincular l’acció de govern de la consulta per no premiar ni castigar l’Executiu, ja que l’acord amb Europa és un projecte a llarg termini”, ha afirmat Espot. Així, ha afegit, “la decisió sobre si s’han de fer eleccions després de la consulta és prematura, hem d’esperar a tenir més informació per fixar la data”, però “la nostra prioritat no és la nostra supervivència política”, ha emfatitzat.
Respecte a si el referèndum serà vinculant o no, Espot ha deixat clar que sí que ho serà. “Sempre ho hem dit així i hi ha un compromís per part nostra”, ha assegurat. A més, segons Espot, “no cal canviar la llei perquè es tracta d’una decisió política i no jurídica”. Preguntat sobre si caldrà una majoria reforçada, ha afirmat que amb l’absoluta del 51 contra el 49 n’hi haurà prou, tal com passa amb les eleccions.
Pel que fa a l’enquesta sobre l’acord d’associació que va fer públic fa poc Andorra Recerca + Innovació (AR+I), el cap de Govern ha assegurat que “soc moderadament optimista”, ja que “abans la majoria de gent hi estava en contra i ara ho veuen bé”, tot i que “és cert que el marge és estret”, ha reconegut. “Com que els que estan a favor superen els que estan en contra, quan es tiri endavant la campanya de comunicació, segur que es farà el tomb i el percentatge de persones favorables s’incrementarà”.
Després que s’hagi fet la verificació jurídica de la traducció al català de l’acord, que es va rebre el 31 de juliol, el següent pas és preparar la comunicació a partir del setembre, així com la futura implementació de l’acord, que s’ha de preveure amb temps, tot i que encara no es conegui el resultat del referèndum.
Sobre la campanya comunicativa, el secretari d’Estat d’Afers Europeus, Landry Riba, ha explicat que es tirarà endavant durant els pròxims  mesos, serà un pla d’acció divers, amb l’objectiu “d’arribar a la gent, que fins ara no s’hi ha arribat”, de manera que “ara serem actius perquè tothom tingui una opinió fonamentada”. D’aquesta manera, “hem de parlar des del rigor factual i el debat ha de ser sobre certeses per desmentir la desinformació”, ha afirmat.
Per últim, pel que fa a les crítiques recents del membre del pacte d’Estat per la UE i excap de Govern, Jaume Bartumeu, sobre la política comunicativa de l’Executiu, Espot ha afirmat que “ens uneixen més coses que no pas ens separen, tota anàlisi és legítima però s’ha de fer des del fons”.
Visita a AinaEl cap de Govern ha fet avui la tradicional visita a Aina, on ha saludat els monitors i els infants, acompanyat de cinc ministres i un secretari d’Estat. Espot ha posat en relleu els valors de germanor de la casa de colònies i ha agraït la tasca de mossèn Ramon de Canillo. Ha compartit taula amb una part dels monitors, que han posat en comú les seves inquietuds sobre qüestions d’actualitat com l’accés a l’habitatge per als joves i el mateix acord d’associació.
Cap successor entre els cinc ministres acompanyantsPreguntat sobre si algun dels cinc ministres que l’acompanyaven (Torres, Tor, Marín, Casal i Bonell), tenia alguna possibilitat de ser el seu successor, Espot ha contestat que “estic tranquil, gaudim de bona salut”, tot i que “fem reformes que no agraden a tothom”. I ha afegit que “ho farem quan toqui, segur que trobarem el millor candidat”, però “ara no és el moment de pensar en això”.