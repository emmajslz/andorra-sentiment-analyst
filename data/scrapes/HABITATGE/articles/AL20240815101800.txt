Sant Julià buscarà finançament extern si Govern no aporta els sis milions per als pisos tutelats

El comú ha declarat desert el concurs per contractar una empresa per dur a terme l’estudi de viabilitat que ha de marcar el preu assequible i el cònsol major, Cerni Cairat, assegura que això no retardarà el projecte

Cap empresa s’ha presentat al concurs que el comú de Sant Julià va convocar el passat mes de juny per realitzar l’estudi de viabilitat del projecte dels pisos tutelats que s’han de construir a la carretera general. Cerni Cairat ha explicat que “seguirem el procediment habitual i demanarem tres pressupostos per adjudicar els treballs”. El treball, entre altres qüestions, ha de determinar el preu assequible dels pisos tutelats per a majors de 65 anys. Aquest fet, diu, “no suposarà l’endarreriment del projecte”.
Paral·lelament, el comú continua les converses amb Govern per intentar pactar el finançament. En aquest sentit, ha reconegut que “a l’agost serà complicat poder-ho tancar, tenint en compte que l’executiu treballa per veure com ho encaixa en el pressupost del 2025”.  Des de la corporació consideren que amb sis milions d’euros es podria tancar el pressupost, tenint en compte que ja se n’han aconseguit sis i tres que els aportaria el comú.
Relacionat
Cerni Carat ha posat en relleu que “vam demanar el que crèiem que és necessari”, tot i que ha deixat clar que “si no són els sis milions no tindrem problema per anar a buscar els dines a fora des de la fundació”. Afegeix que “l’important és que hi participin”.
Sobre els terminis, el cònsol major exposa que “si podem tancar tot el finançament enguany durant la primera meitat de l’any vinent podríem començar els treballs”. Mentrestant, caldrà esperar també l’adjudicació del pla de viabilitat per saber quin serà el preu assequible els pisos tutelats per a la gent gran. En total hi haurà 54 habitatges d’uns 50 metres quadrats i el cost estimat del projecte és d’uns setze milions d’euros.