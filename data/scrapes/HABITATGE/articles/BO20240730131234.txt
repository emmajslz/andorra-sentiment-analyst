El PS demana la compareixença d’Espot per l’afer Grifols

Assenyalen que el cap de Govern "ha omès la veritat" en seu parlamentària i que "en qualsevol altre país l'oposició estaria demanant dimissions"

Des del Partit Socialdemòcrata s’ha demanat la compareixença del cap de Govern, Xavier Espot, a la comissió legislativa d’Economia de cara al setembre, quan es reprengui l’activitat parlamentària. Volen que doni explicacions sobre el projecte Grifols, tot el que l’ha envoltat i el “naufragi”. I també han fet una demanda d’informació per accedir als documents de la dissolució del pacte de socis i pel qual es deixa sense efecte la cessió del Prat de la Farga. Vinculat a això, i en resposta a les declaracions fetes dilluns pel cap de Govern responsabilitzant l’oposició del “naufragi” del projecte Grifols, el president del PS i conseller general, Pere Baró, ha defensat que “estem fent la nostra tasca parlamentària”, que és “preguntar si tenim dubtes”. I vista la “manca de transparència, cal demanar reiteradament”. “No pot acusar el PS per fer una oposició responsable”, ha valorat. Baró ha posat de manifest que Espot, si no ha mentit al Consell General, com a mínim ha “omès la veritat” en afirmar que el projecte tiraria endavant i mai fent referència a la reunió que el Govern va mantenir amb Grifols el juliol de l’any passat, quan la farmacèutica va advertir que veia “difícil” continuar amb el projecte. I això és “el més greu” de tot plegat, ja no només de cara als consellers, sinó també per al conjunt de la ciutadania a parer de Baró. Així, ha afegit que “en qualsevol altre país l’oposició estaria demanant dimissions”, i en canvi el que demana el PS és “responsabilitats” i que Espot doni explicacions en seu parlamentària. Per la seva banda, la líder d’Andorra Endavant, Carine Montaner, ha respost a Espot que “és el Govern qui ha de fer autocrítica”, doncs són ells els que “van firmar un pacte ple d’irregularitats”, una qüestió que també ha posat damunt la taula el conseller socialdemòcrata. Montaner també ha aprofitat per demanar al Govern “serietat i contenció de la despesa”, ja que el preu per metre quadrat de les reformes dels edificis comprats pel Govern “és per posar-se les mans al cap” i la formació proposa aprofitar el terreny que ara es recupera per fer-hi habitatges de lloguer assequible i una residència multiservei per a la gent gran.Pel conseller d’Units per Ordino, Enric Dolsa, és un “honor” haver estat citat pel cap de Govern com el responsable del fet que s’hagi descartat l’aterratge de Grifols al país.AE insisteix que “de cap de les maneres” votarà la llei òmnibusAndorra Endavant (AE) manté que “de cap de les maneres” votarà favorablement la llei per al creixement sostenible i del dret de l’habitatge, altrament coneguda com a llei òmnibus, “si es conserva la cessió obligatòria dels pisos buits”. Segons defensa la seva presidenta, Carine Montaner, aquest és un “intervencionisme excessiu que portarà l’efecte contrari i vulnera greument el dret a la propietat”. Això no treu que puguin fer esmenes, pel que Montaner ha assegurat que “participarem en la millora del text legislatiu, com no pot ser d’una altra manera”.Per la seva banda, el conseller general del grup socialdemòcrata i president de la formació, Pere Baró, ha valorat que el projecte “arriba sis anys tard però és un bon inici”, encara que per valorar-lo millor caldrà esperar a disposar del text, que encara “no l’hem rebut”. Diu Baró que és un “bon inici” perquè incorpora propostes que fa anys que es plantegen des del PS, però d’altres encara falten, com és l’índex de preus de referència. “Què hauria passat si ens haguessin fet cas abans?”, preguntava retòricament Baró en roda de premsa, i ha avançat que continuen pensant que cal una llei “només” d’habitatge i que “la continuarem demanant”.