Govern demana solucions al COA per utilitzar invitacions en el futur

Marsol vol que es “reflexioni” de cara a pròxims Jocs perquè se’n puguin beneficiar “esportistes amb cert nivell”

L’enrenou amb les places d’universalitat per als Jocs Olímpics de París i la decisió del COA de no aprofitar les corresponents a la natació per segona cita olímpica seguida va arribar ahir a Govern, que va demanar “reflexionar” i “mirar de trobar una solució” al comitè i les federacions per poder utilitzar aquestes quotes de cara al futur. La ministra de Presidència, Economia, Treball i Habitatge, Conxita Marsol, que va exercir ahir de portaveu després del consell de ministres, va manifestar que “som conscients que la competència de prendre aquestes decisions és del COA, però des del Govern entenem que potser sí que s’hauria de reflexionar al respecte”, a més d’afegir que “voldríem encoratjar el COA i les federacions que de cara a pròximes cites olímpiques es reuneixin, ho estudiïn i mirin de trobar una solució perquè es puguin utilitzar invitacions amb esportistes que tinguin cert nivell”. Per últim, Marsol va destacar que les invitacions s’haurien d’utilitzar “sempre que es compleixin uns criteris que poden establir perfectament el COA i les federacions”.
D’altra banda, Nahuel Carabaña va mostrar la seva satisfacció un cop confirmada la seva plaça per a París, i va assenyalar que “estic molt content, no puc dir una altra cosa. L’esforç i el sacrifici han donat els seus fruits”, a més d’afegir que “l’únic que tinc al cap és fer la preparació el millor possible i donar la meva millor versió als Jocs i sobretot deixar el país el més amunt possible”. A més, el president de la federació en funcions, Josep Maria Missé, va destacar que “hem de felicitar-nos per aquesta classificació del Nahuel als Jocs. És una notícia fantàstica per a l’atletisme i fa més de 30 anys que l’atletisme està present de forma ininterrompuda als Jocs”. Per últim, va cloure que “s’ha classificat seguint els estàndards de la competició, per mèrits propis, en un fet que prova la salut i el bon estat de l’atletisme a Andorra”.