37 empreses s’han beneficiat de l’acord signat entre Andorra Business i Catalunya

No s’ha treballat en la instal·lació al país de cap negoci català fruit del conveni

Des que el 2022 Andorra Business i Acció (l’Agència per la Competitivitat de l’Empresa de la Generalitat de Catalunya) van signar un acord de col·laboració, fins a 37 empreses del Principat se n’han beneficiat. I mentre les andorranes n’han tret profit, cap empresa catalana s’hi ha interessat ni tampoc s’ha treballat en la seva instal·lació al país. Així es detalla en la resposta que el Govern ofereix al conseller general socialdemòcrata Pere Baró a la bateria de preguntes formulada al respecte.
En la seva resposta, el secretari d’Estat d’Empresa, Diversificació Econòmica i Innovació, Marc Saura, recorda que l’acord, signat el 23 de maig del 2022 per una durada de quatre anys i prorrogable per quatre més, té per objecte establir un marc de col·laboració entre les parts “en la realització d’actuacions de cadascuna de les parts, aprofitant sinergies en el foment de la competitivitat i la internacionalització de les empreses i en el desenvolupament del a innovació i la disrupció tecnològica, en els àmbits identificats en el conveni” i que “no genera obligació de fer cap aportació econòmica”.
A més d’ajudar a 37 empreses andorranes, Andorra Business i el Govern han dut a terme dues missions comercials multisectorials en el marc de l’acord amb l’agència catalana, una a Dubai (Emirats Àrabs Units) el 2022 i una altra a Lisboa (Portugal) aquest mateix 2024. Per aquestes s’ha requerit els serveis de les oficines exteriors de comerç i inversions que Acció té en aquests països “per donar suport a les agendes tant comunes i grupals com individuals”. Aquests serveis han suposat un cost per a Andorra Business de 800 euros per missió comercial.
El conseller socialdemòcrata preguntava concretament per les trobades entre empreses andorranes i de la regió de l’Alt Pirineu i l’Aran, i Saura constata que no se n’ha organitzat cap fruit de l’acord amb Acció. 
Amb tot, tant des d’Andorra Business com del Ministeri de Presidència, Economia, Treball i Habitatge, l’avaluació que es fa de l’acord “és positiva pel suport que està facilitant a les empreses andorranes”.