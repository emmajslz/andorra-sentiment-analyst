Els preus davallen un 0,2% al juny i la inflació interanual se situa en el 3,2%

La inflació acumulada en el primer semestre de l'any és de l'1,6%

Els preus van disminuir un 0,2% al juny passat, fet que rebaixa la inflació acumulada en el que portem d'any a l'1,6% i situa la inflació interanual en el 3,2%, sis dècimes menys respecte al maig. Així es despren de les dades fetes públiques avui pel departament d'Estadística, que ha atribuït aquesta davallada de la variació mensual a, principalment, a la disminució dels preus dels productes dels grups vestit i calçat, aliments i begudes no alcohòliques, i transports, que han compensat l'increment dels preus del grup de l'habitatge, aigua, gas, electricitat i altres combustibles.
La inflació subjacent, la que no té en compte ni els productes frescos ni els petroliers, s'ha situat al 3,4%, dues dècimes per sobre de l’IPC registrat. Pel que fa a la resta dels grups especials, cal destacar la disminució de la variació anual de l’índex de preus dels productes petroliers que passa del 5,7% el mes passat al 3,8% aquest mes.
Així, en termes mensuals, el grup que ha fet disminuir més la inflació ha estat el del  vestit i calçat, que ha baixat dos punts degut a la disminució dels preus de la roba i el calçat per l’inici del període de rebaixes. El grup d'aliments i begudes no alcohòliques ha davallat un 0,4% a causa del descens dels preus de la fruita, altres begudes no alcohòliques i el peix, mentre el grup del transport ha baixat un 0,5% com a conseqüència de la disminució dels preus dels carburants i lubricants.
Per contra, l’augment dels preus de les despeses comunitàries de l’habitatge i els dels lloguers de l’habitatge principal han convertit el grup de l'habitatge, aigua, gas, electricitat i altres combustibles en el més inflacionista, amb un increment del 0,2%.
Si s'observa l'evolució de l'índex en termes anuals, els grups amb una tendència més deflacionista han estat el de béns i serveis diversos, amb una disminució d'un punt i set dècimes, situant-se en un negatiu 0,1% degut, principalment, a la disminució del preu de les assegurances quan el mateix mes de l'any passat van pujar, i el d'aliments i begudes no alcohòliques, que ha registrat un descens de sis dècimes, situant-se al 2,8%, per la baixada dels preus del peix, del sucre, confitures, mel, xocolata i confiteria, així com per un menor increment del preu de la carn.
Pel que fa a l'IPC dels països veïns, a d’Espanya la inflació del mes de juny se situa al 3,4%, dues dècimes per sota de la registrada al maig, degut, principalment, a la disminució dels preus dels carburants i el seu impacte al grup del transport, i del grup d'aliments i begudes no alcohòliques. En el cas de França, l'índex de preus al consum se situa al 2,2%, una dècima menys que el mes anterior, com a conseqüència de la desacceleració del preu de l'energia.