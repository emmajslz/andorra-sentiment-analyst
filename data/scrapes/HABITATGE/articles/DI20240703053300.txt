Llista d’espera per accedir als pisos socials

Hi ha 25 persones en risc d’exclusió social que volen accedir a un habitatge de protecció pública

Unes 25 persones es troben actualment en llista d’espera per poder-se beneficiar d’un habitatge de protecció pública. Marta Alberch, membre del comitè director de l’Institut Nacional de l’Habitatge, va posar en relleu ahir que un edifici com el de Casa Aristot Mora, que compta amb 22 pisos, serviria per donar resposta a aquesta llista d’espera. Es va fer un balanç positiu del funcionament del programa, que ha atès 29 persones des de la posada en marxa. El programa Primer la llar és fruit d’una col·laboració entre els ministeris d’Habitatge i d’Afers Socials, i Creu Roja Andorrana, i té com a propòsit ajudar els beneficiaris a millorar la seva vida en l’àmbit social, econòmic, sanitari i familiar.
Segons les dades d’aquest primer any de balanç del programa, les persones que actualment resideixen a Casa Aristot Mora són en un 59,1% homes i en un 40,9% dones. Un 36,4% tenen més de 60 anys, mentre que un 27,3% en tenen entre 50 i 60, i un 18,2% tenen entre 40 i 50 anys. Un 50% dels beneficiaris són persones amb diversitat funcional reconeguda. Respecte a la seva situació laboral, un 36,4% no treballa, un 22,7% treballa, mentre que un 18,2% té una pensió d’invalidesa i un 13,6% té una pensió de jubilació. D’altra banda, des de la Fundació Armor s’ha explicat que 29 persones s’han beneficiat del programa i se’ls ha pogut assignar un habitatge, acompanyat d’un pla de treball individualitzat i suport socioeducatiu.
La ministra de Presidència, Economia, Treball i Habitatge, Conxita Marsol, va explicar, en una valoració positiva sobre el funcionament dels pisos socials a l’edifici de Casa Aristot Mora, que és necessari que per part del Govern “trobem una col·laboració que doni resultat a la població”. El programa Primer la llar va adjudicar 27 pisos el 2023 i ha fet 3.399 intervencions clau en l’àmbit sanitari, sociofamiliar i econòmic des de la posada en marxa. David Fraissinet, vicepresident de Creu Roja Andorrana, va assegurar que des de l’entitat han comprovat “de primera mà” aquests beneficis de col·laboració amb el ministeri d’Afers Socials. Es mostren molt optimistes amb els resultats del programa i els qualifiquen “d’encoratjadors”. Ester Cervós, secretaria d’Estat d’Afers Socials, va dir que el programa té com a finalitat el procés de recuperació i millora de la qualitat de vida de les persones que es trobin en situació de vulnerabilitat. I va posar en relleu la importància i necessitat d’una col·laboració entre el sector privat i l’administració pública, clau per donar resposta a la població. Les dades exposades per Alberch són favorables: un 24,1% dels atesos han trobat feina estable i un 41,3% d’aquests afirmen que la seva situació sanitària és millor. Des de l’institut van voler remarcar la feina aconseguida “en només un any de vida”, i van assegurar que aquest percentatge els fa estar molt satisfets.
El fet que en l’actualitat 25 persones es trobin en llista d’espera torna a posar sobre la taula la necessitat de més habitatges de protecció pública. Alberch va assegurar que amb un edifici similar al de Casa Aristot Mora s’aconseguiria donar resposta a les necessitats a les quals s’enfronta l’INH. En el mateix sentit es va manifestar la ministra, que va subratllar que “es constata que si hi hagués un altre edifici similar acabaria de complir ben bé” amb les necessitats actuals, i també va obrir la porta que “algunes parts” dels edificis que el Govern destinarà a habitatge a preu assequible es puguin dedicar a aquestes persones en situació de vulnerabilitat. Pel que fa als projectes d’habitatges a preu assequible a l’antic hotel Àrtic, s’espera que “a final de mes” es pugui fer l’escriptura definitiva i la cessió de l’immoble a l’INH, perquè en faci la gestió i les persones ja es puguin inscriure per optar a un d’aquests pisos.