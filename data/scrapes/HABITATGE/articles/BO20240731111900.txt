L'Institut Nacional de l'Habitatge rep 1.014 consultes fins al juny, un 17% més que tot el 2023

L'organisme ha rebut nou sol·licituds en el marc del programa d'avals per a la compra d'un pis

L'Institut Nacional de l'Habitatge (lNH) ha rebut 1.014 consultes durant el primer semestre de l'any, una xifra que supera en un 17% el total de consultes rebudes durant tot l'any 2023 (868). Les consultes més freqüents són les que estan relacionades amb l'habitatge protegit (tant de protecció pública com de preu assequible) i sobre l'actualització de les rendes dels contractes d'arrendament (IPC) segons la llei de mesures d'estímul i d'estabilitat del mercat d'arrendament d'habitatges. Aquests dos temes han crescut un 176% i un 167%, respectivament.
També generen consultes, tot i que en menys proporció, les relacionades amb els requisits i documentació que cal presentar per als ajuts de l'administració en matèria d'habitatge i sobre la pròrroga forçosa del contracte d'arrendament.
L'increment de les consultes sobre habitatge protegit i sobre l'actualització de les rendes pot venir propiciat per la posada en marxa del registre de sol·licitants d'habitatges a preu assequible el passat mes d'abril i de l'entrada en vigor de la llei de mesures d'estímul i d'arrendament d'habitatges, respectivament. Un aspecte en el qual cal posar èmfasi és que les consultes anteriorment detallades representaven cada any més del 70%. Ara bé, durant el primer semestre del 2024 han representat una proporció encara més important, en concret, un 92,6%.
Del total de consultes freqüents durant aquests sis primers mesos del 2024, un 23,7% són demandes d'informació sobre els requisits i documentació a presentar per inscriure's als registres d'habitatges protegits, un 18,4% fan referència a l'actualització de les rendes dels contractes d'arrendament (IPC), seguit d'un 16,6% sobre els requisits i documentació que cal presentar per als ajuts que proporciona l'administració en matèria d'habitatge, ja siguin ajuts a l'habitatge de lloguer, programa d'impuls per a l'emancipació dels joves, programa extraordinari d'avals i ajut a la calefacció, entre d'altres.
Així mateix, un 16,1% estan relacionades amb la pròrroga forçosa del contracte d'arrendament i un 7% demanen informació sobre el procediment que cal seguir per recuperar l'habitatge per a ús propi o familiar. Finalment, l'INH també ha respost consultes variades, que representen un 7,4% del total, entre les quals destaquen qüestions sobre el retorn de les fiances, la revisió de les clàusules del contracte d'arrendament, els deutes i la comunitat de propietaris.
Els arrendataris, els que més pregunten
Pel que fa a les persones que consulten, el 54% són persones arrendatàries, un 27% són immobiliàries, gestories, particulars i derivacions d'altres departaments del Govern i d'altres institucions del país i la resta, un 19%, persones propietàries d'edificis o d'habitatges.
Resolució ràpida de dubtes a través del web
Una de les novetats que va incorporar l'INH el mes de març passat en la seva pàgina web (http://www.inh.ad/) és un apartat específic de consultes sobre diferents temes d'habitatge. D'aquesta manera, es vol donar resposta a les principals qüestions que afecten persones arrendatàries, propietàries i professionals del sector immobiliari.
Les preguntes que precisament s'hi inclouen s'han escollit tot basant-se en les principals demandes d'informació que rep l'INH. Així, a part d'oferir el telèfon, el correu electrònic i l'atenció presencial com a mitjans de consultes també es proporciona una guia bàsica de resolució de dubtes en línia.
Programa d'avals
D'altra banda, durant el primer semestre de l'any , l'INH ha atès 44 consultes en relació amb els requisits i la documentació que cal presentar per accedir al programa extraordinari d'avals per comprar un habitatge per a residència habitual i permanent. Des de la publicació del decret, l'INH ha rebut 9 sol·licituds per part de 16 persones de les quals, set resolucions són favorables, una desfavorable i una renúncia.