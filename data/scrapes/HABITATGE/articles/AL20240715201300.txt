L’oposició esclata contra Govern pel retard a tramitar la llei per l’habitatge

Concòrdia i PS retreuen l’incompliment dels terminis anunciat des de l’executiu i que el text, un cop acabat el període de sessions, no estigui ja al Consell; Escalé lamenta que “des del 4 d’abril el preu de l’habitatge ha crescut un 6,2%”

Van tard. Així de clar ho han expressat els grups parlamentaris de l’oposició, principalment Concòrdia i PS a l’hora de parlar de la llei pel creixement sostenible i pel dret a l’habitatge anunciada ara fa uns mesos, a inicis d’abril. Totes dues bancades, i també Andorra Endavant de forma més suau, han recriminat a Govern que el text no estigui encara a tràmit parlamentari. De fet, Cerni Escalé ha posat en relleu que en el temps transcorregut l’habitatge a Andorra s’ha encarit un 6,2%. Des de l’executiu, s’ha assegurat que es tramitarà en breu, tot justificant que és un text “complex”.
El motiu del retret ha estat el refús de Govern a la proposició de llei tramitada per Concòrdia que pretén endurir la fiscalitat sobre les operacions immobiliàries de caràcter especulatiu. La formació, cal recordar, defensava incrementar l’impost de plusvàlues i l’ITP. El text, però, no progressarà més. El vot en contra de Demòcrates i Ciutadans Compromesos, al qual s’ha unit el de Victor Pintos, conseller general no adscrit en representació de Liberals, ha tallat de soca-rel el seu camí. I, principalment, des de la majoria i Govern s’argumenta bàsicament que el que es vol fer ja ho contempla -amb diferències de matís- la futura llei òmnibus. 
I aquest és el problema que veu l’oposició. El fet que encara és “futura”. Que, malgrat els anuncis, a 15 de juliol, a punt de finalitzar el període de sessions, el projecte legislatiu encara no ha arribat a seu parlamentària. I, per tant, encara no ha començat la seva tramitació legislativa quan, a priori, ha d’abordar un problema que, s’ha denunciat des de Concòrdia, no para d’empitjorar.
Relacionat
“Des del 4 d’abril, el problema de preu en l’immobiliari del país ha augmentat un 6,2%”, ha lamentat. Per tant, al seu entendre “se segueix sense fer res i els problemes s’agreugen per a la gent que busca una casa”. Per això, ha denunciat que s’aturi un text que “permet frenar l’especulació immobiliària” en “passar a tractar les cases com a cases i no com a actius financers”.
Per la seva banda, des del PS, Pere Baró, a banda d’anunciar el suport -estèril- a la presa en consideració de la proposició de llei, ha criticat l’incompliment de terminis per part del Govern, però també que, finalment, no serà també agosarat com s’havia anunciat. “És projecte òmnibus que encara no han presentat, en el qual sembla que l’ambició i la valentia es quedarà pel camí”, ha manifestat. A la vegada, ha recordat que “fa tres mesos que esperem, no només els grups sinó tots els sectors implicats, que tenen molts dubtes i pors”. 
Des de Govern, no s’ha donat encara cap data concreta d’aprovació del text per part del consell de ministres i la seva tramitació parlamentària. “Està a punt i tindran oportunitat de debatre-la properament”, ha apuntat el ministre de Finances, Ramon Lladós, que ha justificat un retard que no ha negat pel fet que “és complexa i amb moltes parts” tot defensant que amb el problema d’habitatge actual “no es poden fer lleis parcials perquè seria un pegat que no ajudaria a resoldre el problema”. També ha indicat que la tardança també té l’origen en voler fer “interlocució amb tots els agents implicats i amb les administracions locals”.
Per la seva banda, la consellera general demòcrata Maria Martisella ha justificat el refús a la proposició de llei de Concòrdia tot apuntant que el projecte òmnibus “conté mesures que van més enllà d’aquestes accions tributàries; totes elles aïllades no tenen sentit; cal implementar-les a l’hora”.
En el tram final del debat, ha intervingut Xavier Espot. I aquí és on ha vingut a admetre que “erròniament, pensàvem que el període de sessions acabava el 31 de juliol”. És a dir, que, suposadament, dins de l’executiu no se sabia que aquest dimarts s’entrava en vacances parlamentàries. Com a mínim, curiós.
Una tercera proposició legislativa (prèviament s’havia debatut la del CBD) també ha estat refusada per la majoria. És el text de Concòrdia que volia aplicar una moratòria d’un any a l’atorgament de llicències urbanístiques. Novament, la majoria l’ha bloquejat, fet que ha tornat a generar les queixes de l’oposició, que ha lamentat que, un cop més, no es pugui debatre en comissió una proposta seva. Des Govern i la majoria s’ha assegurat que el ‘no’ es deu bàsicament al fet que “els comuns ja poden fer aquesta suspensió”.