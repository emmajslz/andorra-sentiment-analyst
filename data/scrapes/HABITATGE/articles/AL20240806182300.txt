El finançament de Govern als pisos tutelats de Sant Julià s’ha de quadrar al pressupost del 2025

Fonts de l’executiu coincideixen amb la corporació laurediana en què hi ha una bona sintonia, tot i que no han concretat si l’aportació serà de sis milions d’euros, tal com els ha demanat

El comú de Sant Julià de Lòria continua negociant el possible finançament del Govern en el projecte de pisos tutelats per a majors de 65 anys que es volen construir a la carretera general. Fonts de l’executiu han coincidit amb el cònsol major lauredià, Cerni Cairat, que la sintonia és bona. Pel que fa a l’aportació econòmica remarquen que ho estan analitzant i que depèn de l’elaboració del pressupost per al 2025. En aquest sentit, no s’ha pogut concretar si l’aportació serà de sis milions d’euros, tal com demanen des de la corporació.
Cairat vol tancar com més aviat millor tot el finançament per tirar endavant el projecte dels pisos socials, dels quals ja s’han aconseguit sis milions. Des del comú ja s’ha manifestat que el màxim que poden aportar són tres milions. El cònsol major deia tot just fa uns dies que esperava tancar un acord amb l’executiu durant aquest mes.
Relacionat
Les fonts governamentals consultades també han mostrat la predisposició per poder tancar un acord satisfactori per les dues parts. Asseguren que hi ha una bona sintonia, però no han pogut concretar quina serà l’aportació final i si s’arribarà als sis milions d’euros. Assenyalen que aquesta qüestió depèn, en gran manera, de l’elaboració dels pressupostos de cara a l’exercici 2025, que l’executiu està elaborant.
El cost total del projecte, segons va dir en el seu dia la cònsol menor, Sofia Cortesao, ronda els setze milions. La intenció és poder redactar el plec de bases l’any vinent per iniciar els treballs i que els pisos estiguin el 2027. En total, hi haurà una cinquantena d’habitatges de cinquanta metres quadrats.
Sant Julià de Lòria no és l’únic comú que està esperant la resposta del Govern. Cal tenir en compte que el d’Andorra la Vella també vol saber si hi comptarà amb l’aportació de l’executiu per tirar endavant els pisos del Cedre.