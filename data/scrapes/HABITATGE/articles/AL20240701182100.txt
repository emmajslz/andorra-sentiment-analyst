Reubicació sense incidències de totes les famílies dels pisos esquerdats de l’avinguda Santa Coloma

Malgrat que si és necessari el comú farà algun tipus d’acompanyament, la corporació ha deixat de suportar el cost de l’allotjament dels afectats, que des d’aquest dilluns s’estan on han pogut o cregut convenient i sota la seva responsabilitat econòmica

Malgrat que si és necessari el comú d’Andorra la Vella farà algun tipus d’acompanyament, la corporació ha deixat de suportar el cost de l’allotjament de les famílies dels pisos esquerdats de l’avinguda Santa Coloma, que des d’aquest dilluns s’estan on han pogut o cregut convenient i sota la seva responsabilitat econòmica. La reubicació, com es preveia, s’ha fet sense incidències. De fet, eren quatre només les famílies que han esgotat el termini establert pel comú.
Segons les fonts consultades, algunes de les famílies han optat per quedar-se en els establiments on havien estat allotjats però ja sota la seva responsabilitat i assumint el cost que pertoqués, altres han arribat a acords amb altres establiments que ja havien mirat al seu dia i les referències dels quals ja els havien estat facilitades per la corporació, i encara hi ha qui ha optat per anar a compartir habitatge amb familiars seus.
En tot cas, les fonts consultades han deixat clar que a nivell d’afectats tothom està col·locat i que ara s’estan acabant de fer els estudis i les gestions pertinents per tal que les asseguradores assumeixin, si les parts implicades accepten el repartiment de culpes, els costos derivats de tot plegat, inclosos els que ha hagut d’assumir el comú, entre altres coses, per haver de garantir l’allotjament durant mesos d’una desena llarga de famílies.