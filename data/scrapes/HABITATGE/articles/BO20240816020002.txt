L’APBI compara l’acció de govern amb una “dictadura comunista”

Demana controlar la demografia, i qüestiona el parc de luxe i els pisos turístics

Que els propietaris no veuen amb bons ulls les mesures del Govern sobre l’habitatge ja era prou conegut, però aquesta vegada han anat més enllà i, en declaracions al Bondia, han assegurat que ara “hem entrat en mesures chavistes pròpies de països que es poden qualificar de dictadures que estan més a prop del comunisme que no pas del socialisme”, va afirmar el vicepresident de l’Associació de Propietaris de Béns Immobles (APBI), Artur Homs, just quan el projecte de llei òmnibus per al creixement sostenible i el dret a l’habitatge ha estat aprovat per l’Executiu i ha entrat a tràmit parlamentari al Consell General.
Homs va assegurar que “no és ben bé correcte” que posés d’exemple per a Andorra a les xarxes socials les mesures del president argentí Javier Milei sobre l’habitatge, que ha aconseguit augmentar l’oferta de pisos i reduir el preu després de derogar una llei intervencionista que havia aprovat el seu antecessor en el càrrec. Ara bé, sí que considera efectiva la liberalització “immediata” del mercat que ha tirat endavant el dirigent llatinoamericà.
“Una expropiació de pisos tindria sentit per fer un equipament nacional, però és que, a més, no hi ha cap tipus d’autocrítica”, va denunciar el vicepresident de l’Associació de propietaris, que va afegir que “si no incentives els propietaris, no es resoldrà el problema, i si intervens el poc mercat que hi ha, encara menys”.
A banda de l’acció de Govern, els propietaris posen el punt de mira en la demografia, que està “descontrolada”, amb un creixement superior respecte a França i Espanya, el parc de pisos de luxe (“a qui beneficia?”, es pregunten) i els pisos turístics. “Qui vingui de fora que vagi a un hotel, que així, a més, s’afavoreix l’economia circular”, va afirmar.
“Fa quatre anys que ho estem advertint, està passant tot el que hem dit, tot el que fa el Govern és contraproduent, s’han begut l’enteniment, és al·lucinant, amb polítiques comunistes, chavistes i de càstig, és una animalada surrealista”, va lamentar. Així, l’única sortida que hi veuen és la liberalització del mercat. “Si castigues el mercat, castigues les persones que han permès que en les darreres dècades la gent hagi tingut un lloc per viure”, va afirmar en referència als propietaris.
“És molt greu disposar de les propietats privades de la gent, això empitjorarà encara més i acabarà malament”, va vaticinar Homs, tot i que, al mateix temps, “també tinc expectatives que recuperem el seny”. De cara al 2027, quan vencin les pròrrogues dels contractes de lloguer, “crec que estarem pitjor”, ja que “hi haurà molt poca oferta”, perquè “ara mateix cap propietari està tirant endavant un projecte d’habitatge de lloguer”.