El Govern obre la porta a aixecar la intervenció abans de tres anys

Espot augura que els processos de la llei òmnibus seran “pacífics” i “tranquils”

El cap de Govern, Xavier Espot, s'ha referit avui a la problemàtica de l’habitatge i, en concret, sobre què pot passar el 2027, any en què vencen les pròrrogues dels contractes de lloguer, i sobre l’aplicació de la llei òmnibus. “Les mesures d’intervenció no es poden mantenir per sempre més, s’hauran de treure a mitjà termini”, ha assegurat. A partir d’ara, s’hauran de veure els efectes de la llei un cop estigui aprovada i si s’aconsegueix que augmenti l’oferta de pisos de lloguer, conjuntament amb l’augment del parc públic. Si això és així, “es podrien aixecar abans de tres anys”.
Sobre la llei, ha assegurat que “no serà de difícil aplicació”, ja que “es fa a molts llocs, i els processos seran pacífics i tranquils”, tot i que “hi ha gent insatisfeta per l’afectació a la propietat privada”, però “els arguments conceptuals no tenen suficient pes davant el problema que tenim”. Malgrat això, “cap llei és perfecte ni cap té un efecte no desitjat, sempre hi ha qui busca subterfugis”, però “això no pot fer que ens aturem, no ens podem quedar de braços creuats”. En aquest sentit, ha reconegut que “hem fet enfadar diversos sectors, tot i que el temps ens dirà si la llei, que ens marca el full de ruta pels propers tres anys, ha estat bona o no”.
“No és preocupant” la baixada de públic del Cirque, diu TorresEl ministre de Turisme i Comerç, Jordi Torres, ha afirmat, durant el balanç governamental celebat a Aina, que “no és preocupant” la baixada d’espectadors –uns 4.000, tot i que ha superat expectatives– que ha patit l’espectacle d’enguany del Cirque du Soleil, Sublim, ja que ha coincidit amb la reducció de turistes al conjunt del país per la celebració dels Jocs Olímpics a París i l’Eurocopa de futbol a Alemanya. “Estem satisfets per l’afluència”, ha assegurat. A més, les funcions van començar més tard per la celebració de l’Andorra Mountain Music (AMM) i es van acabar també més tard, el primer cap de setmana d’agost. En concret, la baixada de visitants del juliol ha estat de l’1,8% pel que fa a excursionistes, i de l’1,4% dels turistes, mentre els visitants catalogats com d’altres nacionalitats han augmentat un 13%.
Torres, que ha explicat que la prioritat del seu ministeri pel que resta de legislatura és l’aprovació de la llei del turisme, es va referir a les autocaravanes. El titular de Turisme ha revelat que s’habilitaran zones o àrees d’estada amb l’equipament necessari i es cobrarà la taxa turística. A partir de converses amb el sector que tindran lloc el mes de setembre, es fixaran les tarifes de la taxa i es diferenciaran segons si és temporada alta o baixa.
Quant al comerç, s'ha referit a l’increment de la formació dels professionals en diversos àmbits. L’objectiu és que sigui obligatòria per la futura llei de turisme.
Baixa la llista d’espera a les residènciesLa ministra d’Afers Socials i Funció Pública, Trini Marín, ha explicat que la llista d’espera per accedir a una residència de la gent gran s’ha reduit. Actualment, hi ha menys de 50 persones, 30 de les quals tenen plaça en un centre privat i han demanat canviar a una residència pública. A més, segons la ministra d’Afers Socials, la llista d’espera s’ha reduit per l’obertura de centres de dia. Així, en concret, entre vuit i deu persones estan a l’espera d’accedir a un centre sociosanitari. Sobre les ajudes socials, Marín va revelar que en alguns casos han pujat, tot i que en d’altres han disminuit.