Les obres per convertir el Font de Ferro en pisos obliga a modificar la circulació durant 16 mesos

Com que es perd un carril en un tram de 45 metres, tot el temps que durin els treballs, de les 6 del matí fins a les 14 hores es configuraran dos carrils en sentit nord i un carril en sentit sud

Les obres per convertir l’antic hotel Font de Ferro en pisos de lloguer assequible ja han començat. I la intervenció, per raons de seguretat, requereix la col·locació d’una tanca en un tram de 45 metres, el que invalida en aquest tros un dels carrils de pujada. Per tot plegat, i durant els 16 mesos que està previst que durin els treballs, es modificarà la circulació en aquell punt de la CG-1. A partir de dilluns, de les 6 del matí fins a les 14 hores es configuraran dos carrils en sentit nord i un carril en sentit sud.
Des de fa uns dies que s’estan fent obres d’enderrocament de l’immoble la qual cosa comporta que un tram d’uns 45 metres de la calçada estigui delimitat per una tanca. Especialment significatiu és l’enderroc total de l’annex a l’hotel, que anys enrere havia acollit una pizzeria. Mentre que de l’hotel se n’aprofita com a mínim la façana i alguns elements més, l’altre immoble, que sortia encara més que l’hotel, que envaïa més espai públic, va tot a terra i això permetrà ampliar la voravia i deixar un espai que molt probablement es destinarà a aparcament.
En tot cas, i segons que informa el comú de Sant Julià, la presència de la tanca en el tram de 45 metres suposa que la mobilitat viària de vehicles es redueixi a un sol carril en sentit nord i per això el departament de Mobilitat ha previst un dispositiu especial a partir del proper dia 2 de setembre en què s’espera que la densitat viària augmenti notablement degut al retorn de les vacances. Durant els 16 mesos que està previst que durin les obres, de les 6 del matí fins a les 14 hores es configuraran dos carrils en sentit nord i un carril en sentit sud. 
Relacionat
Igualment, es col·locarà una doble falca en sentit de baixada per garantir la seguretat del tancament; la primera falca estarà ubicada a 20 metres de la segona per raons de seguretat viària. A més, s’instal·laran dos senyals de sentit obligatori a la dreta: un en sentit sud, a la primera falca, i un altre en sentit nord, en el punt on es restableixen els sentits normals de circulació. També hi haurà indicacions al pont de Madrid i a la rotonda de la Margineda, totes dues en sentit Sant Julià de Lòria i als panells lluminosos que indiquen quin carril és transitable i quin no.
L’antic de Font de Ferro, fora de normativa però que s’hi permet actuar en convertir-se en pisos per a lloguer, forma part del catàleg d’immobles que el Govern ha adquirit per mirar de mitigar el problema d’habitatge. Amb tot, en aquest edifici està previst que s’hi facin pisos que, en alguns casos, seran molt petits. I la inversió que s’ha de fer no és pas minsa. Només a la constructora, per rehabilitar l’immoble, se li han adjudicat treballs per un valor proper als 2,4 milions d’euros.