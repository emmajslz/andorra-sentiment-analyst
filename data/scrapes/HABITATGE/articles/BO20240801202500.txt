Astrié considera “insuficient” la partida del Reviu però l’aprova

El programa tira endavant amb 150.000 euros i uns 20 propietaris interessats

Un milió d’euros. Aquesta és la partida que el conseller de la minoria, David Astrié, considera que s’hauria de destinar al programa Reviu, les bases del qual s'han aprovat avui per unanimitat durant la sessió de Consell de Comú d’Andorra la Vella, amb un pressupost inicial de 150.000 euros. “No compartim plenament la proposta, calen més diners, són insuficients per l’envergadura del problema, així que cal una inversió més ambiciosa”, ha lamentat Astrié. A més, ha afegit, “el que veiem és que el programa assenta les bases per accedir a un habitatge assequible, però comporta un temps, perquè calen els pisos, reformar-los i posar-los a disposició de la gent, i això farà que s’allargui”.
Des de la majoria, s'ha contestat a Astrié que a partir d’ara s’obre un període de tres mesos (fins al 7 de novembre) perquè els propietaris puguin presentar-se. En aquest sentit, segons ha revelat el conseller de Transformació Digital i Sostenibilitat, i d’Habitatge d’Andorra la Vella, Marc Torrent, “hem anat rebent diversos propietaris, que ens han fet propostes i consultes, amb diferents nivells d’interès, amb entre 15 i 20 casos en què l’interès ha estat més formal”, de manera que “parlar d’un milió d’euros en tres mesos potser és massa i, a més, el pressupost és un document viu que es podrà ampliar de cara als comptes del 2025”. Així, s’han obert les bases per establir la relació amb els propietaris per saber quin tipus de pisos estaran a disposició. A partir d’aquí, es podrà definir el perfil d’usuari que hi podrà optar, amb un reglament que ja s’està treballant amb el departament de Social.
Pel que fa a Jovial, les pèrdues del 2023 arriben fins als 455.000 euros i l’endeutament sobrepassa els 7 milions. Per això s’estan estudiant canvis en el reglament, s’estan revisant les rendes dels usuaris, s’està elaborant una guia de bones pràctiques i analitzant les despeses recurrents perquè siguin més eficients.
Per últim, el Comú ha aprovat l’arrendament d’un terreny al número 37 de l’antic camí ral per fer-hi un espai d’aparcament per suplir la pèrdua del pàrquing ubicat al costat del Lycée Comte de Foix. D’aquesta manera, es triplicaran les places i s’estudiarà un espai per a autocaravanes. A més, la corporació va decidir ampliar de 20 a 30 minuts el temps màxim d’estacionament a la zona comercial amb l’objectiu d’afavorir els comerços de la zona.