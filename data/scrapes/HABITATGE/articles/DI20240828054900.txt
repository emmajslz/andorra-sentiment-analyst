El Govern imposa 29 sancions a pisos turístics per incomplir la llei

La totalitat de les 29 sancions imposades pel ministeri l’any passat van afectar titulars o empreses explotadores d’aquests allotjaments

El departament de Turisme va obrir 39 expedients sancionadors l’any passat, 29 dels quals van acabar en sanció. En tots els casos els responsables de les infraccions que van derivar en càstig per incompliment de la normativa van ser o bé empreses explotadores d’habitatges d’ús turístic (HUT) o bé titulars particulars d’aquest tipus d’allotjament. Els deu expedients que es van arxivar sense conseqüències també estaven majoritàriament relacionats amb pisos turístics i només un dossier afectava un hotel. Segons la informació facilitada pel departament adscrit al ministeri de Turisme i Comerç, l’establiment hoteler s’arriscava a una rebaixa de la categoria atorgada (passant de quatre a tres estrelles), però l’expedient es va acabar resolent a favor del negoci després d’esmenar les mancances que s’havien detectat. Els altres nou dossiers oberts per infraccions i posteriorment tancats sense sanció compartien la mateixa causa: no publicar el número de registre d’HUT. I també van compartir el motiu de resolució: en tots els casos es va acreditar que la falta no era imputable al titular de l’habitatge o a l’empresa explotadora.
La no publicació del número de registre d’HUT és la primera causa de sanció entre les 29 imposades. Es tracta d’una falta que la normativa cataloga com a greu i que en nou dels casos es va saldar amb una multa de 901 euros. Les responsables van ser empreses gestores dels allotjaments, les anomenades EGHUT. Hi ha un desè cas que també afecta una EGHUT amb una multa de 2.703 euros, però perquè l’incompliment referent a la publicació del número de registre afectava tres unitats immobiliàries.
La segona causa de sanció és la comercialització de pisos turístics sense disposar del número de registre. En aquest cas es considera un incompliment molt greu de la Llei d’allotjaments i la multa als vuit expedientats –hi ha empreses i particulars– va ser de 3.001 euros. Amb quatre expedients cadascuna, es troben no facilitar les inspeccions periòdiques destinades a verificar que es mantenen les condicions inicials que van avalar el registre i no actualitzar canvis en el registre d’HUT i d’EGHUT, concretament traslladar la gestió de l’immoble a una altra empresa sense comunicar-ho. El primer és un incompliment molt greu i va suposar la pèrdua del registre d’HUT. El segon, està catalogat de lleu i va comportar sancions de 60 euros.
Entre els tres expedients desfavorables per a l’afectat restants hi ha la multa més elevada, que va fregar els 7.000 euros (6.903, concretament). L’autora de les infraccions (el dossier és per falta molt greu i greu) va ser una empresa gestora que va comercialitzar HUT sense disposar del número de registre i d’HUT que no estaven assignats al seu parc immobiliari. Aquesta segona irregularitat, explotar pisos que no constaven a la seva cartera, és la que va motivar els dos darrers expedients sancionadors. Es tracta d’una falta greu que en un dels casos va derivar en una multa de 901 euros. En l’altre va pujar fins als 3.604 euros perquè l’incompliment afectava quatre unitats immobiliàries.
El departament de Turisme va precisar que excepte una sanció de 3.001 euros que es troba en mans del saig per procedir a l’execució forçosa, la resta de sancions ja s’han abonat. En tots els casos, les sancions econòmiques imposades han estat les de la banda baixa. La normativa sobre allotjaments turístics estableix que les considerades infraccions lleus se sancionen amb multes que van dels 60 als 900 euros; les greus, entre els 901 i els 3.000 euros, i les molt greus, des de 3.001 a 18.000 euros. La normativa estableix que ha de prevaldre el criteri de proporcionalitat basant-se en la valoració de criteris com ara els antecedents, la negligència o intencionalitat, els danys i/o perjudicis produïts al client, a l’administració o la imatge turística d’Andorra o bé la reincidència. A banda de multes, les infraccions –com ha estat el cas– també poden derivar en suspensió o clausura de l’activitat.
ELS EXPEDIENTS
1. DEU D'ARXIVATS, UN DELS QUALS A UN HOTEL
Turisme va obrir 39 expedients, però 10 es van arxivar. Només un afectava un hotel, que s’arriscava a la rebaixa de la categoria, però ho va salvar.
2. NO PUBLICAR EL NÚMERO DE REGISTRE
Incomplir l’obligatorietat de publicar el número de registre d’HUT és la infracció més freqüent. Nou casos es van arxivar i nou més van acabar en multa.
3. UNA SANCIÓ DE 6.903 EUROS, LA MÉS ALTA
La sanció més elevada va fregar els 7.000 euros i es va imposar a una empresa explotadora de pisos turístics per una infracció molt greu i una de greu.