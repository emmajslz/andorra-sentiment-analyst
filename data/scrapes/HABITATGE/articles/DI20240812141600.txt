Govern preveu que el parc públic d'habitatge compti amb 1.500 pisos en tres anys

L'objectiu és que els propietaris lloguin de manera voluntària els pisos buits

La ministra de Presidència, Economia, Treball i Habitatge, Conxita Marsol, ha explicat a través de la xarxa social X del govern que la nova llei possibilitarà oferir fins a 1.500 pisos de lloguer assequible al mercat en tres anys. La ministra assegura que des del Govern es treballa intensament per poder facilitar l'accés a l'habitatge als residents. Marsol esmenta que amb aquesta llei es busca motivar als propietaris a què posin al mercat els pisos que sense causa justificada porten més de dos anys buits. Afegeix, que també poden cedir l'ús al govern a canvi d'un preu just i garantit per poder-los llogar a un preu assequible a les famílies que acreditin la seva necessitat. D'aquesta manera podrien aflorar fins a 1000 pisos de lloguer que se sumarien als 500 habitatges del parc públic de preu assequible que s'estan construint o rehabilitant per part del Govern. Amb aquestes mesures es busca que a la volta de tres anys el Principat compti amb uns 1.500 pisos de lloguer assequible. La ministra ha assegurat que les primeres unitats es començaran a adjudicar aviat.