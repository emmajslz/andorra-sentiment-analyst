Encamp proposa Jean-Michel Rascagneres per representar els comuns a l’Institut de l’Habitatge

Els cònsols no aconsegueixen consensuar un perfil ideal per suplir Marta Alberch, que ha estat elevada pel Govern a directora de l’ens

Els cònsols ni troben prou candidats per representar els comuns a l’Institut Nacional de l’Habitatge ni aconsegueixen consensuar un perfil ideal per suplir Marta Alberch, que era la seva representant fins fa poques dates, atès que el Govern l’ha elevat a directora de l’ens després de la dimissió de Josep Maria Pla. Una de les propostes que hi ha hagut sobre la taula és la de l’excònsol menor d’Encamp Jean-Michel Rascagneres.
La proposta la va fer el comú que fins fa pocs mesos havia presidit juntament amb l’encara cònsol major actual Laura Mas. La proposta de Rascagneres, però, no genera pas una unanimitat. Més encara, hi ha una clara divisió entre els cònsols, entre els comuns. I difícilment s’acabarà donant llum verda a la seva candidatura malgrat que, també han reconegut les fonts consultades, no es pot descartar res del tot vist que està costant molt trobar fins i tot persones disposades a formar part de l’ens.
Relacionat
Es preveu un relatiu increment de feina per a l’institut malgrat que el volum més gran de treball l’assumeixen els tècnics. I la remuneració que s’abona és de tot just 300 euros el mes. Per ara, no hi ha grans incompatibilitats establertes. Però és clar, han assegurat les fonts, que aquesta situació s’haurà d’acabar fixant, regulant d’una forma clara que ara mateix no existeix.