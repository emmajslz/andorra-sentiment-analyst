Cultura detecta vint construccions "pertorbadores" a l'entorn de Casa de la Vall i Sant Esteve

El ministeri aplicarà dues zones de protecció al voltant dels entorns històrics

Cultura ja tramita l’aprovació dels nous espais de protecció de la Casa de la Vall i l’església de Sant Esteve. Segons ha dit Mònica Bonell, ministra de Cultura, Esports i Joventut, en roda de premsa, “el compromís del Govern és avançar en la protecció dels entorns històrics”. Demà es publicarà al BOPA l’edicte que informa sobre la política de cura d’aquests dos espais i les zones adjacents. Per la seva banda, el comú enviarà una carta als propietaris dels edificis ubicats en les zones incloses dins dels espais de protecció en qüestió.
Patrimoni Cultural contempla dues zones de protecció: la zona 1, un perímetre de màxima conservació, amb criteris d’obligat compliment (una reforma futura d’un edifici haurà de respectar una alçada màxima determinada); i la zona 2, una perifèria en què el comú de cada parròquia ha de valorar l’aplicació de les recomanacions de Cultura (és a dir, incloure-les o no al POUM). L’estudi dels arquitectes dels entorns de la Casa de la Vall i l’església de Sant Esteve ha resultat en la detecció d’una vintena d’elements "pertorbadors" (edificis o parets mitgeres) que afecten, sobretot, la perspectiva paisatgística dels dos elements arquitectònics. D’aquesta vintena d'elements, quinze són edificis que superen l’alçada apropiada, que se situa en “planta baixa més tres pisos”.