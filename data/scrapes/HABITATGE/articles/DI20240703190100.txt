Govern titlla de "contraproduent" la proposició de Concòrdia per evitar l'especulació

L'executiu acusa al text de tenir "caràcter parcial si el que es pretén és assolir l’objectiu de facilitar l’accés a l’habitatge"

Govern ha mostrat un criteri desfavorable a la proposta de Concòrdia per reformar la imposició directa i de modificació d'altres normes tributàries i duaneres, i de la Llei sobre transmissions patrimonials immobiliàries. 
Sobre el text presentat pel partit de Cerni Escalé, Govern diu que "resulta més aviat una reacció d’oportunitat política registrar a tràmit parlamentari una mesura que el Govern ja havia anunciat mesos abans, simplement per un aparent tacticisme temporal que condueix a la ineficiència dels esforços legislatius". També afegeixen que moltes de les mesures que va proposar Concòrdia ja es contemplen a la llei òmnibus que serà aprovada properament i critiquen que el grup parlamentari hagi actuat per compte propi "només amb l’objectiu de fer-ho en un horitzó temporal més curt".
En conclusió, apunta la resolució de Govern, "encara que el Govern comparteix l’objectiu de la proposició, les mesures proposades són parcials i ja estan considerades dins una proposició de llei més ambiciosa". Quant a l’abast de les mesures, segueix el text, "o bé són contraproduents amb l’objectiu buscat d’afavorir l’accés a l’habitatge a preus més assequibles o bé presenten aspectes formals que són clarament millorables".