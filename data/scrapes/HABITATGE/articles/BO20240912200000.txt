La llista d’espera per entrar al Cedre, sense ‘pretendents’

Alguns usuaris que estan en centres privats aspiren a ser concertats

Mentre ara fa aproximadament un mes la ministra d’Afers Socials i Funció Pública, Trini Marín, apuntava que la llista d’espera per accedir als centres sociosanitaris era d’una desena de persones, una xifra que, segons va explicar, s’havia reduït a causa de l’augment de centres de dia, actualment es troba sense pretendents, segons ha  assegurat avui el cap de Govern, Xavier Espot, durant la visita que ha efectuat a El Cedre amb motiu de la celebració del dia de Meritxell, acompanyat de la mateixa Marín i de la ministra de Salut, Helena Mas.
Ara bé, el cap de Govern ha matisat que sí que hi ha alguns usuaris que es troben actualment en centre privats que aspiren a accedir a una plaça pública concertada. “A mesura que es vagin alliberant places o en convencionem de noves, aquestes persones, si compleixen els requisits, les podran ocupar”, però “el més important és que ara tothom té un recurs assignat, sigui per la via concertada o privada”, ha afirmat Espot. A més, ha recordat, durant l’últim any s’han alliberat vint places hospitalàries d’El Cedre per reconvertir-les en sociosanitàries. 
Pel que fa als nous centres que es puguin obrir en el futur, el cap de Govern s'ha referit a l’hotel social d’Aixovall de la Creu Roja, amb el qual l’Executiu ha signat un memoràndum d’entesa per convencionar-hi places. “És un recurs diferent, però com més oferta tinguem de pisos amb suport, menys necessitat hi haurà d’institucionalitzar”, ha afirmat. Per això, “hem de ser conscients que hi haurà un nivell de pèrdua d’autonomia que farà que certes persones grans, per la cronicitat de les malalties o l’envelliment de la població, necessitaran un recurs de 24 hores”, així que “ara tenim el que tenim, però hi ha possibilitats noves o projectes privats, amb els quals estem en contactes preliminars, que es podrien tirar endavant en el futur”, ha avançat Espot.
Un d’aquests projectes privats seria la futura residència projectada a Encamp, amb la qual també s’ha signat un memoràndum d’entesa per concertar-hi places si s’acaba materialitzant aquest projecte, ja que encara no n’ha començat la construcció. A més, segons el cap de Govern, “hi ha altres prospeccions a altres llocs del país”, de manera que “és una bona notícia que el sector privat aposti per aquest tipus d’infraestructures que tenen vocació de servei públic”, s'ha felicitat el mandatari.
Penúria de personalSobre la situació general de la gent gran al país, Espot ha remarcat que “sempre es pot fer més, però partim d’una bona situació i continuem fent coses perquè estiguin degudament atesos, i ho estiguin en el model d’atenció centrada en la persona, perquè no s’hagin d’adaptar a les estructures existents, sinó que les estructures s’adaptin a les necessitats de la gent gran”.
Per últim, s'ha referit a la dificultat per trobar personal qualificat, ja que, segons el cap de Govern, “hi ha una penúria de personal mèdic i paramèdic aquí i als països del voltant”, així que “no és fàcil” i per això “hem de ser competitius salarialment”, ja que “són feines dures que requereixen vocació i dedicació”, ha emfatitzat.