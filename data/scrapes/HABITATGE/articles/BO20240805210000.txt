El preu mitjà del m2 dels pisos s’encareix 416 euros en tres mesos

Les transaccions immobiliàries disminueixen un 19,1% durant el segon trimestre de l’any

El preu mitjà del metre quadrat dels pisos s’ha encarit un 12% el segon trimestre de l’any si es compara amb el mateix període de l’any passat. Si més no, així es posa de manifest en les dades relatives a les transaccions immobiliàries corresponents al segon trimestre de l’any fetes públiques ahir pel departament d’Estadística, que permeten constatar que el preu mitjà per metre quadrat dels pisos ha passat dels 3.473,80 euros que costava el segon trimestre del 2023 als 3.890,30 que ja valia a finals de juny, és a dir 416,40 euros més. En el cas dels habitatges unifamiliars i edificis, l’increment durant el segon trimestre ha estat de l’11% i s’ha passat dels 3.326,90 euros del juny del 2023 als 3.691,70 euros del juny passat, és a dir 364,80 euros més.
Tot i aquest increment, en relació amb el primer trimestre de l’any hi ha hagut una lleugera disminució del preu mitjà per metre quadrat tant dels pisos com dels habitatges unifamiliars i edificis. Quant als pisos, la davallada registrada ha estat del 4,96% i s’ha passat dels 4.093,38 euros que costava de mitjana el metre quadrat a finals de març als 3.890,27 que costava a finals de juny. En el cas dels habitatges unifamiliars i edificis, el preu ha baixat un 3,93%, i s’ha passat dels 3.842,77 euros que es pagaven al març als 3.691,69, aquest darrer juny.
Malgrat que el preu mitjà continua pujant, el nombre de transaccions immobiliàries portades a terme segueix la tendència a la baixa. Així, en el segon trimestre de l’any s’ha constatat una disminució del 19,1% en el nombre de transaccions i s’ha passat de les 451 que hi havia a 30 de juny del 2023 a les 365 enguany, una caiguda que és del 14% si es tenen en compte les xifres acumulades dels darrers dotze mesos, temps en el qual s’han fet 1.617 transaccions, 264 menys que les 1.881 que es van portar a terme en el mateix període anterior. 
Tot i aquestes xifres, el fet que a mitjans de febrer s’aixequés la moratòria a la inversió estrangera en immobles ha permès millorar les dades respecte al primer trimestre de l’any. D’aquesta manera, el segon trimestre de l’any s’han fet un 22% més de transaccions que no pas al primer trimestre, quan se’n van fer 299. També s’ha registrat un lleuger increment de la mitjana de béns immobles transmesos en cada transacció, que aquest segon trimestre ha estat de 2,7 davant el 2,5 que del segon trimestre de l’exercici 2023.
Quant al nombre de béns immobles transmesos, han disminuït el 13,9% respecte al segon trimestre de l’any passat i totes les tipologies presenten un descens, en especial els locals comercials i magatzems, que davallen un 67,7% i passen dels 31 del segon trimestre del 2023 a 10 aquest any. En el cas dels pisos, habitatges unifamiliars i edificis, la davallada és del 13,9%, ja que s’ha passat de 476 a 427, mentre que terrenys i places d’aparcament han caigut un 10,3%. 
En el cas de les altres construccions, s’ha passat de 229 d’entre abril i juny de l’any passat a 197 aquest any, de manera que la disminució és del 14%. Si ens fixem en les dades dels darrers dotze mesos, el decrement és del 9,8%.
Respecte al valor d’aquests béns, cal destacar que ha disminuït el 21,6% respecte al segon trimestre de l’any 2023, amb una caiguda en totes les categories, en especial locals comercials i magatzems, amb una davallada del 91,7%. Així entre abril i juny d’enguany el valor global dels béns immobles transmesos ha estat de 209.825.111 euros, quan en el mateix període de l’any passat va ser de 267.617.203 euros.