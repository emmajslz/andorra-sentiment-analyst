Més habitatge a preu assequible al nou edifici de la Borda Nova

La bossa de parc públic compta amb uns 400 pisos

El Govern continua amb la política d’incrementar el parc públic de pisos a preu assequible. En aquest sentit, el consell de ministres ha aprovat avui l’adjudicació dels treballs de redacció del projecte i direcció de les obres del segon edifici a la zona de la Borda Nova d’Andorra la Vella al despatx d’arquitectura Altura per uns honoraris del 4,39% sobre l’import de les obres i un termini d’execució de 20 setmanes per a la redacció del projecte. Aquest nou bloc se sumarà al que s’està aixecant actualment i que inclou 44 pisos ubicats a la parcel·la cedida pel Comú de la capital el març del 2020, entre el carrer Terra Vella i el passatge Borda Nova de la capital.
Actualment, la bossa del parc públic compta amb uns 400 pisos, entre els que s’estan construint i els que s’estan rehabilitant, una xifra que continuarà creixent. Pel que fa als pisos del Cedre, el ministre portaveu ha explicat que hi haurà converses amb la corporació comunal el mes de setembre, mentre que quant a l’hotel Àrtic i els pisos del Pas de la Casa, pròximament s’informarà per part del Govern sobre la seva situació. El primer edifici de la Borda Nova compleix els terminis i estarà enllestit el desembre del 2025. Abans que acabi aquest any, es posaran a disposició un total de 60 pisos a preu assequible.
D'altra banda, el Govern ha aprovat modificar el reglament d’impostos especials, amb la introducció d’un règim especial de destinació particular, en què es dona la possibilitat als transportistes de carburants perquè puguin colorar el gasoil de calefacció abans de distribuir-lo.
Per un altre costat, dinovè conveni que signarà Andorra per evitar l’evasió fiscal i la doble imposició. En aquest cas, serà el CDI amb Montenegro, que es rubricarà al setembre en una trobada bilateral que se celebrarà a la seu de l’ONU, a Nova York. El Consell General l’haurà d’aprovar.
Per últim, el ministeri d’Agricultura ha detectat un 20% de casos positius en el bestiar boví per la malaltia de la llengua blava, tot i que la majoria d’animals estan vacunats i altres en procés. Ja s’han adquirit 8.100 vaccins i se’n poden comprar més.