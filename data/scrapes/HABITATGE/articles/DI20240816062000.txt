Baró critica Espot per no anar al Consell per Grifols

El PS volia una compareixença que “els socis de Govern han denegat”

El Partit Socialdemòcrata va lamentar ahir al matí, en un vídeo a les seves xarxes socials, la incompareixença del cap de Govern, Xavier Espot, al Consell General per donar explicacions sobre el projecte fallit amb Grifols. El partit en l’oposició acusa els socis de Govern de denegar aquesta compareixença.
En el vídeo, el president del PS, Pere Baró, explica que la seva formació estava a favor del projecte, però denuncia la falta d’informació i transparència que hi ha hagut, i reclama que el cap de Govern doni explicacions al respecte. El conseller general creu que, vistes les declaracions de la ministra de Presidència, Economia, Treball i Habitatge, Conxita Marsol, no se’ls va dir la veritat en la sessió del Consell General, i manifesta que el projecte ha tingut un cost d’un milió d’euros.
Cal recordar que la multinacional farmacèutica Grifols ha descartat definitivament el projecte per a la construcció d’un centre de recerca immunològica a Ordino. Els motius que van portar la família propietària de l’empresa a prendre una decisió tan dràstica obeïen un cúmul de circumstàncies que han envoltat el procés des que es va fer públic el maig del 2021. En destaca la campanya orquestrada en contra amb Carine Montaner i Enric Dolsa com a estilets. La campanya va continuar amb manifestacions incloses fins a les útimes eleccions comunals.