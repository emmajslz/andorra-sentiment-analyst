Les peticions d'ajudes ocasionals davallen un 14,7% el primer trimestre de l'any

S'han rebut 488 sol·licituds i s'ha destinat 1,5 milions d'euros a aquestes prestacions

El nombre de sol·licituds d'ajuts econòmics ocasionals durant el primer trimestre de l'any ha estat de 488, de les quals el 99,2% han estat resoltes favorablement (484). Així, segons les dades del departament d'Afers Socials tractades per Estadística, cal destacar que s'han concedit ajuts per un import total d'1.553.966 euros. Si es tenen en compte les dades del primer trimestre de l'any passat, tenim que les peticions han davallat un 14,7% i que l'import liquidat és un 2,3% menys.
Les sol·licituds favorables han donat lloc a 998 ajuts, sent el més atorgat el referent a l'article 27: per continuar atenent les necessitats bàsiques, amb un 42,1%.
Per gènere dels beneficiaris, les dones van rebre el 63,2% dels ajuts i els homes el 36,8%. Els ajuts han estat concedits a 452 llars i han beneficiat a 764 persones, amb un import anual mitjà per llar de 3.437,98 euros, la qual cosa representa un 8,3% més que l'any anterior.
Les llars que han rebut el nombre més gran d'ajuts són les unipersonals (298 llars, 65,9% dels ajuts) i les monoparentals (94 llars, 20,8% dels ajuts), mentre que per nacionalitat del beneficiari, les llars dels andorrans i dels espanyols reben el 37,3% i el 30,2% dels ajuts, respectivament. Si es té en compte el col·lectiu beneficiat, tenim que el 53,7% eren adults; un 22,5% gent gran i un 17,6% persones amb discapacitat, mentre que un 1,7% eren infants i un 4,5% joves.
Per tipus d'ajut, 420 (un 42,1%) han estat per cobrir necessitats bàsiques; un 19,9%, concretament 199, han estat ajudes perquè el beneficiari tingui accés a l'habitatge o al seu manteniment i d'altres 88 (8,8%) han estat per a l'accés al servei d'atenció residencial.
Les denegacions suposen un 0,8% del total de sol·licituds rebudes. De les quatre sol·licituds que s'han denegat, la meitat han estat efectuades per dones i l'altra meitat per homes. Segons l'article pel qual s'ha denegat la sol·licitud, hi ha essencialment no complir els criteris de no disposar dels recursos suficients per fer front a la situació que origina la sol·licitud, no obtenir recursos suficients dels familiars obligats i altres persones obligades i no obtenir altres ajudes de protecció social a Andorra o a l'estranger, públics o privats.