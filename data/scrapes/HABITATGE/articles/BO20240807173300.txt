El PS demana al Govern pel desenvolupament de l’Acord de Joventut

Baró vol saber també qui dirigeix i supervisa l'acord i quin recursos s'hi destinen

El conseller general socialdemòcrata, Pere Baró, ha entrat una bateria de preguntes escrites sobre el seguiment de la implementació de l’Acord de Joventut, text que es va aprovar per unanimitat el juliol del 2021.
Concretament, Baró ha sol·licitat conèixer qui dirigeix i supervisa l’Acord, quins recursos humans, econòmics i materials s’hi destinen i el calendari d’implementació de les mesures estipulades en dit text, així com la previsió d’aquelles que encara no s’hagin desenvolupat. 
Així mateix, el conseller general del PS demana saber el grau d’assoliment pel que fa a les polítiques de joventut i relacions amb les administracions, àmbit laboral, habitatge, diversificació i dinamització econòmica, sanitat i salut pública, educació, polítiques de gènere, culturals, mediambientals i de lluita contra el canvi climàtic, i d’integració europea i internacional fins a data d’avui. 
Pel que fa a l’habitatge, Baró pregunta també per l’estat de l’estudi i diagnosi sobre les necessitats i situacions dels joves en aquest aspecte, informe que havia d’estar enllestit abans d’acabar l’any 2022 i del qual el grup parlamentari socialdemòcrata no té cap constància.