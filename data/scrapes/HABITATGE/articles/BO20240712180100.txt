Els comuns lliuraran els estudis de càrrega definitius al Govern abans de l'octubre

Els cònsols han manifestat la voluntat de participar també en el treball de modificació de la LGOTU

El cap de Govern, Xavier Espot, juntament amb el ministre de Territori i Urbanisme, Raul Ferré, i el ministre de Medi Ambient, Agricultura i Ramaderia, Guillem Casal, s’ha reunit aquest divendres al matí amb els cònsols dels set comuns –a petició de les corporacions– per consensuar els propers passos a seguir en el procés d’elaboració i aprovació dels estudis de capacitat de càrrega màxima de les diferents parròquies. Els cònsols han explicat als membres del Govern que ja tenen gairebé enllestits els estudis de capacitat de càrrega màxima que la Llei 32/2022, del 14 de setembre, per a la promoció de la sostenibilitat del desenvolupament urbanístic i del turisme, els encomanava fer. En aquesta línia, s’ha acordat que conforme els tinguin definitivament enllestits, d’ara fins al proper mes d’octubre, els aniran lliurant al Govern, el qual procedirà, un cop els hagi pogut analitzar tots, a informar, amb caràcter preceptiu i vinculant, sobre els mateixos, tal com preveu la mateixa Llei 32/2022. Una validació que s’ha decidit fer de manera concertada i prèviament dialogada amb tots els comuns, atès que en base a aquesta validació, els comuns han d’acabar aprovant definitivament els estudis de capacitat de càrrega màxima i han d’adaptar si és necessari els seus plans d’ordenació i urbanisme parroquials a les conclusions d’aquests estudis.
En aquest sentit, s’ha evidenciat per part de tots els assistents a la reunió (segons informen des del Govern en un comunicat) que es comparteix la idea que cal fomentar un creixement sostenible del país en el futur, però que, tanmateix, cada parròquia té una realitat i presenta unes particularitats diferents, tal com ressortirà en els diferents estudis de capacitat de càrrega. Per tant, tot i que els estudis s’hauran de posar en relació entre ells per les vinculacions existents entre les parròquies, s’ha conclòs de manera unànime que a hores d’ara cal deixar a l’abast de cada comú les decisions immediates sobre política urbanística (per exemple, les suspensions de llicències), sense perjudici del treball que s’està fent al Consell General en relació amb la modificació de la LGOTU. Els cònsols han manifestat la voluntat de participar també en el treball de modificació d’aquesta llei.
Finalment, s’ha acordat seguir treballant conjuntament, el Govern i comuns, en altres temàtiques d’interès per a les ciutadanes i els ciutadans, com ara l’agència tributària única, l’Autoritat Nacional del Transport, la gestió dels residus o l’intercanvi de dades en matèria d’habitatge.
Espot aposta per solucions que no siguin generalitzades
El cap de Govern ha manifestat en el marc de la recepció oferta a l'ambaixada de França, que el treball amb els comuns serà "concertat i dialogat", ja que per exemple en la revisió dels plans d'urbanisme que derivin d'aquests estudis caldran "mesures compensatòries" i ha volgut incidir en el fet que estan "tots d'acord sobre la necessitat d'assegurar el creixement sostenible del nostre país i també en el fet que cada parròquia té una realitat diferent" i que per aquest motiu no es poden impulsar solucions com les que proposava Concòrdia "de suspensió generalitzada de llicències" ja que hi ha algunes que "encara tenen potencial de creixement urbanístic". "Hem de saber delegar a les parròquies aquest tipus de decisions sense perjudici de la nostra obligació i, evidentment, després d'harmonitzar a través de la modificació que també estem duent a terme de la llei d'urbanisme aquelles disposicions que siguin pròpies o que siguin comunes a tot el país", ha defensat Espot, que ha conclòs que el que no es pot fer és "adoptar solucions generals que poden donar una resposta adequada a una parròquia i no a una altra". En aquest sentit, ha defensat que des de l'executiu es vol donar "confiança" a les corporacions comunals en aquesta matèria.