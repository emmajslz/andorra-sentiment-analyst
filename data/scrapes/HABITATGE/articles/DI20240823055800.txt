Associació de joves critiquen la ubicació dels primers pisos socials

Apunten que el Pas no és el lloc ideal a causa de la distància amb el centre del país

“Estem molt contents amb el canvi de reglament, però començar amb el Pas de la Casa no era la millor opció”. Aquestes van ser les paraules que la presidenta del Fòrum de la Joventut, Lisa Cruz, va fer servir per descriure la mesura del Govern de facilitar l’accés als pisos de vivenda social als joves eliminant el requisit de presentar un contracte de lloguer per poder aplicar. Cruz, que és originària del Pas, va explicar que el fet que els primers pisos socials surtin al Pas impedeix l’accés a molts joves, ja que no tenen vehicles propis i per a ells no és fàcil desplaçar-se cap al centre, on molts tenen la feina.
Des de Concòrdia, Pol Bartolomé també es va mostrar crític amb l’emplaçament dels primers pisos i va asseverar que “no és una solució que les famílies menys adinerades vagin a les perifèries del país i els més rics es quedin al centre”. Per aquest motiu, Bartolomé va demanar obrir la perspectiva de la crisi de l’habitatge i que, tot i que va dir que la mesura de Govern és bona, “està lluny d’atacar els problemes principals”, i va assenyalar la inversió estrangera com la major culpable que el mercat no ofereixi pisos assequibles per a estudiants.
El president de les joventuts de DA, Adrià Palmitjavila, va opinar a nivell personal que aquesta mesura “és bona per atacar la problemàtica de l’habitatge i que eren mesures que des de les joventuts estaven intentant promoure”. Sobre el lloc dels primers pisos que sortiran al mercat, Palmitjavila va apuntar que “el Pas no és un lloc que agradi a tothom, però al centre del país no hi cap tothom”.
Joao de Melo, vocal del PS i part del comitè executiu del partit, va estar d’acord en el fet que la mesura és bona, però “arriba molt tard”, va lamentar de Melo, que va apuntar que el Govern hauria d’haver abordat abans la problemàtica de l’habitatge tenint en compte que “és el principal problema del país des de fa molts anys”.
Pel que fa a la localització dels primers pisos, de Melo va dir que “el Pas sol ser el gran oblidat” en molts aspectes i que “fan falta pisos a tot arreu”.