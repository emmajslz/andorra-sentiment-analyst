Andorra formalitza l’acceptació d’un nou article de la Carta Social Europea sobre drets laborals

Marín reafirma el compromís amb la millora de la qualitat de vida

Andorra ha formalitzat l’acceptació de l’article 22 de la Carta Social Europea revisada en la conferència d’alt nivell que se celebrava avui a Vílnius (Lituània), en la qual ha pres part la ministra d’Afers Socials i Funció Pública, Trini Marín. El Consell de ministres va aprovar l’acceptació d’aquest article el passat 5 de juny.Aquest article garanteix que els treballadors i els seus representants puguin participar en la presa de decisions relacionades amb la protecció de la salut i de la seguretat dins de l’empresa. Així mateix, apunta que han de poder prendre part en els processos de millora de les condicions de treball, així com en l’organització de serveis socials i socioculturals de l’empresa.La trobada, organitzada pel Consell d’Europa sota la presidència lituana, ha servit també per aprovar una declaració política de rellevància reafirmant la importància de la Carta Social Europea i fent una crida als Estats a implicar-se en la justícia social i la protecció dels drets socials. La Carta Social Europea (revisada), ratificada per Andorra el 2004, garanteix els drets socials de totes les persones en la seva vida quotidiana. Va ser adoptada l’any 1996 pel Consell d’Europa amb la voluntat de completar i ampliar les garanties recollides en la seva primera versió de 1961.En el seu discurs, Marín ha subratllat la satisfacció per haver acceptat aquest article i s'ha referit al compromís del Govern amb qüestions com la preservació del medi ambient o la millora de la qualitat de vida de la ciutadania. “Pel que fa al poder adquisitiu i a l’habitatge, hem posat en marxa diferents accions, com ara la construcció, adquisició o rehabilitació d’immobles per facilitar un lloguer a preu assequible, així com ajuts al lloguer, entre d’altres”, ha afirmat.