Montaner critica les desviacions pressupostàries: “Pisos a preu assequible sí, però no a preu d’or”

Andorra Endavant reitera la demanda de recuperar els terrenys del prat de la Farga d’Ordino per fer-hi algun projecte público-privat que reverteixi en el benestar de la ciutadania

La presidenta d’Andorra Endavant, Carine Montaner, reclama al Govern que tingui un major control de la despesa i asseguri el preu de les actuacions de millora que s’han de fer en els immobles que s’han adquirit per ubicar-hi habitatge de lloguer assumible. Montaner manté que està d’acord en “fer pisos a preu assequible, sí; però no a preu d’or”. La líder de la formació parlamentària ha fet aquestes apreciacions al tomb de la cancel·lació del projecte de Grifols.
Montaner assegura que “fa gràcia que Govern demani autocritica als opositors del projecte quan són ells que han firmat un contracte amb moltes irregularitats amb el regal d’un terreny pla amb poca excavació a fer durant 25 anys valorat en més de 14 milions d’euros i 200.000 euros cada any durant 25 anys”. La presidenta d’Andorra endavant remarca, a més que més enllà “de les irregularitats contractuals, era un projecte ple de contradiccions tenint en compte la reunió del juny del 2021 organitzada pel Govern i el CEO de Grifols. El ministre Martínez Benazet deia que es farien experiments ‘in vitro’ només, i cinc minuts després el CEO de Grifols deia que serien ‘in vivo’. A qui calia creure?”
“Fa gràcia que Govern demani autocritica als opositors del projecte quan són ells que han firmat un contracte amb moltes irregularitats amb el regal d’un terreny pla amb poca excavació i 200.000 euros cada any durant 25 anys”
Com ja havia dit divendres passat, el fet que el projecte Grifols no es faci, per Andorra Endavant, “és una excel·lent notícia tenint en compte que el pacte de socis firmat era inacceptable. Hi havia moltes coses que trontollaven en aquest contracte firmat entre Govern i Grifols, sobretot en la part confidencial en anglès”. És per aquest motiu, deixa clar Montaner, que “havia demanat a la Batllia la nul·litat del pacte de socis en el seu moment com a consellera general no adscrita”. 
Més coses encara. “Ara que el projecte Grifols no es farà, des d’Andorra Endavant demanem al Govern que recuperi el terreny per fer projectes publico-privats d’allotjaments a preu assequible i una residència multiserveis per a la gent gran. Projectes per donar qualitat de vida als ciutadans a un preu raonable”. En aquest sentit, però, i “tenint en compte el desviament pressupostari dels pisos a preu assequible que està fent Govern”, Andorra Endavant demana “racionalització de la despesa pública pels projectes en curs i pels futurs projectes: fer pisos a preu assequible sí però no a preu d’or”.