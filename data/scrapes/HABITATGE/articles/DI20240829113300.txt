Afectació del trànsit durant setze mesos a un tram de la CG1 per obres a l’hotel Font de Ferro

Es configuraran dos carrils en sentit nord i un carril en sentit sud, de les 6 del matí fins les 14 hores del migdia

El Govern, amb l'objectiu d'avançar en la creació del parc immobiliari públic d'habitatges de preu assequible, donant resposta a les necessitats de la població i alhora promovent la incorporació i rehabilitació d'edificis sense ús al mercat de lloguer, va iniciar l'any passat una sèrie de compres d'immobles vells o en desús per reformar-los i construir-hi pisos.
És el cas de l'hotel Font de Ferro de Sant Julià de Lòria, situat a la carretera general 1 pocs metres després de la rotonda d'Aixovall en sentit Andorra la Vella. Des de fa uns dies que s'estan fent obres d'enderrocament de l'immoble, la qual cosa comporta que un tram d'uns 45 metres de la calçada estigui delimitat per una tanca. Això significa que la mobilitat viària de vehicles es redueixi a un sol carril en sentit nord i per això el departament de Mobilitat ha previst un dispositiu especial a partir del proper dia 2 de setembre en què s'espera que la densitat viària augmenti notablement degut al retorn de les vacances.
Així, durant els setze mesos que està previst que durin les obres, de les 6 del matí fins a les 14 hores, es configuraran dos carrils en sentit nord i un carril en sentit sud. Igualment, es col·locarà una doble falca en sentit de baixada per garantir la seguretat del tancament; la primera falca estarà ubicada a 20 metres de la segona per raons de seguretat viària.
A més, s'instal·laran dos senyals de sentit obligatori a la dreta: una en sentit sud, a la primera falca, i una altra en sentit nord, en el punt on es restableixen els sentits normals de circulació. També hi haurà indicacions al Pont de Madrid i a la rotonda de la Margineda, totes dues en sentit Sant Julià de Lòria i als panells lluminosos que indiquen quin carril és transitable i quin no.