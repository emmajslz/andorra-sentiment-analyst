La problemàtica de l’habitatge fa caure les sol·licituds d’ajuts per a l’emancipació dels joves

Alain Cabanes es planteja canvis en el programa com ampliar el límit d’edat a 35 anys o fusionar les subvencions amb les del ministeri d’Economia

La situació actual de l’habitatge amb nul·la oferta de pisos de lloguer a preu assequible està provocant una davallada de les sol·licituds d’ajuts per a l’emancipació dels joves. De fet, l’any passat es van rebre 28 demandes i fins a l’agost només se n’havien rebut 11. El secretari d’Estat de Joventut i Esports, Alain Cabanes, ha explicat que volen introduir canvis com ampliar l’edat fins als 35 anys i fusionar les ajudes amb les del ministeri d’Economia.
El programa contempla una subvenció que cobreix els dos mesos de dipòsit i el mes corrent per tal de donar una empenta als joves que volen independitzar-se, tenint en compte que no tothom té una quantitat de diners força elevada, si tenim en compte els preus actuals.
El 2021 és quan més demandes es van rebre, 87, tot i que només la meitat van ser positives i la quantitat atorgada va ser de 77.600 euros. D’ençà, hi ha hagut una caiguda important quedant-se els dos darrers anys en gairebé unes trenta
Es van posar en marxa el desembre del 2020 amb 11 sol·licituds, de les quals 11 van resultar favorables amb un import total atorgat de prop de 19.000 euros. El 2021 és quan més demandes es van rebre, 87, tot i que només la meitat van ser positives i la quantitat atorgada va ser de 77.600 euros. D’ençà, hi ha hagut una caiguda important quedant-se els dos darrers anys en gairebé unes trenta. Fins a l’agost del 2024, el ministeri n’havia rebut onze, de les quals cinc eren favorables i la quantitat atorgada ascendeix a més de deu mil euros. Un dels principals motius és que l’oferta de lloguer a un preu assequible també ha disminuït i al mercat difícilment se’n troba.
Cabanes ja ha exposat la necessitat de canviar els barems. Un d’ells fa referència al límit d’edat. Si fins ara s’hi podien adherir persones fins als 30 anys, l’executiu ha decidit ampliar-ho fins als 35. Un altre dels canvis que es plantegen és el nombre de persones que viuen en un habitatge. Així mateix, planteja fusionar les subvencions amb les del ministeri de Presidència, Economia, Treball i Habitatge.
La partida pressupostària que hi havia prevista per enguany al programa és de 100.000 euros. Ha exposat que “encara hi ha preus de lloguer bastant raonables, tot i que n’hi ha que són excessius”. Afegeix que “encara he firmat un preu de 650 euros”.