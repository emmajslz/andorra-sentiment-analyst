Mor la dona atropellada davant l'hotel Font de Ferro

La vianant tenia 44 anys

La policia ha confirmat aquest matí la mort de la dona atropellada ahir al vespre davant l'hotel Font de Ferro, a tocar de la rotonda d'Aixovall. La dona tenia 44 anys i ha mort a l'hospital en no poder superar la gravetat de les ferides. Segons van explicar fonts de la policia, la dona, estaria travessant el pas de vianants que hi ha en aquest punt de la CG-1 quan va ser atropellada per un autobús de línia regular. Segons indica la policia, el grup d'investigació d'accidents de trànsit està elaborant l'atestat corresponent per analitzar tots els elements i determinar les circumstàncies en què es va produir l'atropellament, degut a que el pas de vianants estava regulat per un semàfor. 
L'empresa d'autobusos que opera les línies interurbanes que enllacen Sant Júlia amb la capital, Nadal, ha lamentat profundament els fets i ha expressat el seu condol a la família de la víctima. A través d'un comunicat, asseguren que, des del primer moment, la companyia s'ha posat a disposició dels serveis de policia i d'emergències per tal d'aclarir els fets. En el comunicat indiquen que el conductor va donar negatiu al control de drogues i alcoholèmia i el vehicle havia passat satisfactòriament la darrera revisió tècnica. A més, informen que la companyia està duent a terme una investigació pericial interna per determinar les causes de l'accident. Des de l'àrea de mobilitat també han volgut enviar a les seves condolences als familiars i amics de la víctima a través d'un comunicat que han publicat a la xarxa social X.
A l’hotel s’estan realitzant obres per adequar l’edifici en pisos de lloguer assequible i les tanques que hi ha a la zona podrien haver dificultat la visibilitat del conductor de l’autobús. Les mateixes fonts policials van explicar que la dona va ser traslladada en ambulància a l’hospital.  L’accident va provocar retencions a la carretera i es va tancar un carril de baixada.