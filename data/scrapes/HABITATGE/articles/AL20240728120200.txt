La comissió d’habitatge del PS alerta que “la gent continua patint i la preocupació no s’ha calmat”

La coordinadora, Eva Calero, explica que durant un mes i mig s’han reunit amb actors socials i econòmics per tractar la problemàtica amb tota la seva perspectiva i estan a l’espera del projecte de llei òmnibus per analitzar-lo i presentar les esmenes pertinents

La comissió de l’habitatge del PS fa un mes i mig que està en marxa. Durant aquest temps ha mantingut reunions amb les entitats vinculades a aquesta problemàtica, des d’activistes socials fins als propietaris de pisos. La portaveu Eva Calero ha assegurat que “la situació continua greu i al contrari del que pensin alguns no s’ha calmat”. És conscient que durant l’estiu tocarà treballar de valent amb el projecte de llei òmnibus que el Govern es va comprometre a entrar a tràmit parlamentari abans de finals de mes.
“Curt, però intens”. Així ha definit Calero el bagatge de la recent creació de la comissió d’habitatge per part del Partit Socialdemòcrata. En aquest sentit ha expressat que s’han volgut centrar en un espectre més ampli de la problemàtica, és a dir, les qüestions que se’n deriven com les addiccions o la salut menat. Tot plegat, diu “amb una mirada al 2027, que és quan s’aixecaran les pròrrogues i això ens fa por”.
“Hi ha persones que es debaten entre menjar i pagar el lloguer perquè les mesures de Govern són insuficients”
De moment, diu, és massa precipitat treure conclusions de les reunions que han mantingut amb els actors socials com Projecte Vida o econòmics com l’Associació d’Empreses d’Allotjaments Turístics o els propietaris de béns immobles. El que sí que deixa palès és que “la situació és molt greu i no s’ha calmat”. En aquest sentit, posa en relleu que “hi ha persones que es debaten entre menjar i pagar el lloguer perquè les mesures de Govern són insuficients”.
A banda de les trobades amb les diferents entitats, Eva Calero explica que ciutadans també s’han posat en contacte amb ella i la sensació és que “la gent està patint i el futur és imprevisible”.
La comissió d’habitatge del PS es prepara també per un estiu intents. Un dels objectius per la qual es va crear va ser tractar i fes esmenes al projecte de llei òmnibus, el qual Govern hauria d’entrar a tràmit parlamentari abans de finals de mes, tal com es va comprometre el cap de Govern, Xavier Espot.