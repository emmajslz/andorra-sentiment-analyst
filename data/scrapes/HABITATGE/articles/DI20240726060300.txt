El Govern recuperarà la inversió en el projecte Grifols

Andorra Business ven les accions de la societat que compartia amb la multinacional i recuperarà els 200.000 euros que hi va posar

El fiasco de Grifols sortirà a cost zero per al Govern. Aquesta és la nota positiva que es va extreure de la marxa enrere que la companyia multinacional va fer respecte als seus plans d’instal·lar un laboratori P3 a Andorra. Ho va explicar ahir la ministra de Presidència, Economia, Treball i Habitatge, Conxita Marsol, en una roda de premsa on va detallar com va anar l’aturada del projecte. L’acord al qual van arribar l’executiu i la companyia, i que Marsol va definir com “la millor solució possible”, va consistir que Andorra Business vendrà a la farmacèutica el 20% de les accions que tenia de la societat que van crear conjuntament. El preu de venda serà de 200.000 euros, la mateixa inversió de diners que va fer Andorra Business d’acord amb els pactes socials corresponents al 2022. A més, els terrenys que Govern va cedir per emplaçar el laboratori també retornaran a l’executiu, segons va confirmar la ministra d’Economia, que va afegir que ara caldrà estudiar a quina finalitat es destinen. Amb aquesta solució, Grifols seguirà tenint presència al país a través de la societat, de la qual ara és l’únic propietari, i Marsol va apuntar que això dona “una mica de garantia” per poder col·laborar en un futur.
Tot i que el laboratori P3 no hagi estat una realitat, Grifols i el Govern no van tancar la porta a futures col·laboracions en l’àmbit sanitari. Ho va anunciar la multinacional a través d’un comunicat en el qual va agrair “al Govern d’Andorra, i a totes les persones que han donat suport a aquest projecte, el seu ferm compromís amb la innovació i la ciència” i van recordar que la col·laboració entre l’executiu i la multinacional va començar per facilitar proves per detectar el virus de la covid.
Marsol va explicar en un comunicat anterior a la roda de premsa que, tot i que no sigui amb Grifols, “Andorra continua compromesa a diversificar la nostra economia amb sectors prioritaris vinculats amb la innovació i la biotecnologia”. Aquesta diversificació podria costar més sense el gegant farmacèutic instal·lat a Andorra.
Marsol no es va amagar de reconèixer que la retirada de Grifols comporta perdre “una gran oportunitat” per expandir l’economia del país i que, tot i que no creu que la negativa de la multinacional resti prestigi internacional a Andorra, “ara, segurament, quan piquem portes costarà més que si haguéssim anat amb aquesta targeta de presentació –la de Grifols–”.
Marsol va explicar que les complicacions van començar el mes de juliol del 2023, quan van tenir una reunió amb Grifols on van indicar que amb el laboratori P3 previst a Barcelona, que serà molt similar al que es va projectar a Andorra, seria molt difícil que el projecte al Principat continués tal com estava previst. Marsol va afegir que des de la companyia van assegurar que trobarien altres solucions per la continuïtat de la companyia. Tanmateix, les solucions no van arribar i va ser Marsol qui va demanar una reunió a l’abril d’enguany amb la directiva de Grifols per actualitzar la situació. En aquesta reunió, es va tornar a insistir en la dificultat de tirar endavant el projecte que, finalment, s’ha acabat cancel·lant.
CRONOLOGIA
ABRIL DEL 2021
S’anuncia que Grifols construirà un centre de recerca, desenvolupament i innovació a Ordino i afirmen que estarà llest el 2023.
FINALS DEL 2021
Montaner i Dolsa entren recursos contra l’arribada del laboratori al país i esdevenen les cares visibles del no al laboratori P3 .
NOVEMBRE DEL 2022
La plataforma ciutadana contra el laboratori P3 posa en marxa una recollida de firmes per aturar la construcció del centre.
JULIOL DEL 2023
Primera reunió entre el nou Govern i Grifols, la farmacèutica ja alerta que amb el laboratori de Barcelona serà difícil tirar endavant el projecte.
ABRIL DEL 2024
Govern i Grifols mantenen una última reunió en la qual s’insisteix a trobar solucions, però no se’n troben i es cancel·la el projecte.
REACCIONS
“L’ENDEUTAMENT DE GRIFOLS ERA PREOCUPANT”
CARINE MONTANER.
Presidenta d'Andorra Endavant, va recordar que “l’endeutament de Grifols era preocupant” i que “en el seu moment no em van fer cas”. Montaner va demanar que al terreny que s’ha recuperat es construeixin pisos a preu assequible o algun edifici multiservei dedicat a la gent gran que “també ha de viure dignament”.
“ÉS UNA PÈRDUA PER A ANDORRA EN GENERAL”
MARIA DEL MAR COMA.
Cònsol major d'Ordino, va lamentar que haver rebutjat a la instal·lació dificultarà la gestió de nous projectes i va afegir que “considero que és una pèrdua per a Andorra en general, ja que estàvem davant d’un acord econòmic que en el futur tindrà una gran importància. Recuperar el sector de la biotecnologia serà complicat”.