La llei d'accessibilitat, a tràmit parlamentari a finals d'any

El Govern treballa en paral·lel en la modificació de la Llei de garantia dels drets de les persones amb discapacitat

El projecte de llei d'accessibilitat s'entrarà a tràmit parlamentari a finals d'any. Aquesta és ara la previsió amb la qual treballa el Govern i que ha compartit avui en la reunió del Consell Nacional de Discapacitat (Conadis). Ho ha explicat la presidenta de la Federació Andorrana d'Associacions de Persones amb Discapacitat (FAAD), Diana Figueras, en acabar la trobada. 
Així, segons ha compartit la intenció de l'Executiu és presentar la redacció definitiva del projecte de llei a les entitats a la tardor i després entrar-lo al Consell General. Tal com ha explicat Figueras tot i que el text ja es va presentar al març de l'any passat pel llavors ministre de Territori i Habitatge, Víctor Filloy, s'han hagut de fer retocs tècnics i jurídics. En aquest sentit, Figueras ha reconegut que ara està "més ben estructurada". Igualment, ha volgut destacar "la cordialitat" amb la qual s'ha desenvolupat la trobada d'avui i el treball previ realitzat amb la secretaria d'Estat de Salut, que s'ha portat a terme en un clima de "molt bona sintonia i col·laboració".
De tota manera, la presidenta de la FAAD ha emfasitzat que a més d'aquesta norma convé enllestir la modificació de la Llei de garantia dels drets de les persones amb discapacitat, ja que conté "els fonaments" per al ple reconeixement dels drets del col·lectiu i "és urgent". En aquest sentit, el cap de Govern, Xavier Espot, que ha presidit la reunió del Conadis, ha subratllat que l’objectiu de la futura llei d’accessibilitat és introduir canvis en la normativa en vigor des del 1995 per adaptar-la al context actual, tenint també en compte l’evolució del concepte d’accessibilitat en els darrers anys. També ha avançat que s'està fent un treball paral·lel per agilitzar els dos textos.
A més, Espot ha informat que pròximament s’iniciarà la redacció del nou reglament de la Comissió Nacional de Valoració (Conava) incorporant el nou sistema de valoració per capacitats, tan demanat per diverses entitats i associacions. En relació amb això, ha posat en relleu que des de l’Executiu “seguim treballant per eliminar les discriminacions i afavorir la igualtat d’oportunitats amb accions de sensibilització perquè les persones amb discapacitat s’incloguin plenament a la societat garantint la seva plena llibertat de drets”.
Figueras ha valorat de manera positiva la trobada assenyalant que "es veu la voluntat de fer avançar les coses ràpidament". 
La reunió del Conadis ha comptat amb la participació de la ministra d’Afers Socials i Funció Pública, Trini Marín, i la ministra de Salut, Helena Mas. També hi van assistir les secretàries d’Estat d’Afers Socials, Ester Cervós, i de Salut, Cristina Pérez, i el secretari d’Estat d’Educació Josep Anton Bardina, i els representants de les associacions de persones amb discapacitat i les entitats prestadores de serveis.