Andorra aprova la Declaració de Bucarest de l'OSCE-PA

Aquesta inclou una condemna a Rússia, la promoció del desenvolupament socioeconòmic i la connectivitat i una crida a regular la Intel·ligència Artificial

Aquest matí s’ha posat punt final a la 31a Sessió Anual de l’Assemblea Parlamentària de l’Organització per a la Seguretat i Cooperació a Europea (OSCE-PA) amb l’aprovació, durant la sessió plenària, de la Declaració de Bucarest que ha rebut el suport de la delegació del Consell General. El document inclou tres resolucions adoptades, una per cadascuna de les comissions permanents de l’organisme, a més de 16 punts suplementaris aprovats tant pel plenari com per les permanents.
Condemna a Rússia per l’agressió a UcraïnaLa resolució aprovada per la Comissió d’Afers Polítics i Seguretat condemna i denuncia la guerra d'agressió de la Federació Russa contra Ucraïna, la qual viola el dret internacional i els principis de l'OSCE.
En aquest sentit, la cap de la delegació andorrana, Meritxell López, ha intervingut en el marc del debat de la resolució per expressar el ferm suport d’Andorra a Ucraïna davant la guerra d'agressió de Rússia, que constitueix una violació de la Carta de les Nacions Unides i de l'Acta Final de Hèlsinki, així com del Dret Internacional Humanitari. López ha subratllat que la situació a Ucraïna és inacceptable i que cal preservar els drets humans i restablir la pau. A més, ha remarcat que Andorra segueix treballant en un programa de suport als refugiats ucraïnesos, proporcionant habitatge i feina. També ha informat el plenari que el Principat ha iniciat recentment un projecte amb el govern de Lituània per finançar la reconstrucció d'una escola a Ucraïna.
Promoció del desenvolupament socioeconòmic i la connectivitatLa resolució convida els Estats participants de l'OSCE a reforçar l'atractiu comercial i el sector industrial de la regió  per combatre la dependència de proveïdors importants i únics de tercers països i garantir l'autosuficiència en productes essencials i mèdics.
La delegació del Consell General ha introduït dues esmenes on es reconeix els reptes de seguretat que han d’abordar estats que com Andorra no disposen de litoral i recordant la necessitat urgent d'un accés lliure, eficient i rendible al mar per als països sense litoral, d'acord amb les normes aplicables de Llei internacional. Les esmenes també demanen que els estats participants de l'OSCE  garanteixin l'accés ininterromput als països sense litoral, evitant així el seu aïllament i una major vulnerabilitat en cas d'emergència ambiental, econòmica o social.
Regulació de la intel·ligència artificialLa Comissió per a la Democràcia, drets humans i qüestions humanitàries ha aprovat la seva resolució la qual, entre d’altres, encoratja els estats participants de l'OSCE a desenvolupar, donar suport i enfortir marcs normatius relacionats amb els sistemes d'intel·ligència artificial segur i fiable, per tal de crear per a tothom un ecosistema que preservi la llibertat dels mitjans i garanteixi la difusió d'informació  en l'era digital. El text també vol fomentar un major esforç per proporcionar protecció i tractament digne als  refugiats, persones desplaçades per la força i migrants d'acord amb les obligacions i compromisos internacionals de l'OSCE.