Conveni entre el comú i el Govern per als pisos de preu assequible del Cedre

Espot i Marsol i Gonzàlez i Losada s’han trobat aquesta tarda per avaluar diferents qüestions d’interès recíproc i l’executiu ha mostrat molt bona voluntat i predisposició per participar del projecte comunal

El comú d’Andorra la Vella i el Govern firmaran properament, segurament durant el mes de setembre, un conveni que haurà d’establir la participació que tindrà l’executiu en el projecte de pisos a preu assequible que la corporació parroquial promou a la zona del Cedre. El projecte és herència de l’antiga corporació i l’actual, liderada per Sergi Gonzàlez i Olalla Losada, l’ha mantingut amb alguns retocs sensibles. El projecte encaixa en la iniciativa governamental d’anar posant pisos al mercat destinats a l’inquilinat. 
Gonzàlez i Losada, amb el cap de Govern, Xavier Espot, i la ministra de Presidència i Habitatge, Conxita Marsol, entre altres, s’han trobat aquesta tarda a l’edifici administratiu per avaluar diverses qüestions d’àmbit local però d’interès mutu. El projecte del Cedre era un dels temes principals de conversa. El cònsol de la capital ha explicat que hi ha bona disponibilitat i “bona voluntat” del Govern per participar de la proposta de pisos de preu assequible.
Relacionat
Gonzàlez no ha donat més detalls més enllà que caldrà signar un conveni que servirà per calendaritzar el projecte i també l’aportació de les parts. Ja fa dies que el Govern va afirmar que el projecte li encaixava. Després de fer les avaluacions oportunes, Espot i Marsol ja haurien manifestat la posició governamental favorable a col·laborar en el projecte, també des del punt de vista financer. Amb tot, no s’hauria ofert cap concreció.