Pedro Sánchez visita els mundials de BTT

El president del govern espanyol ha compartit impressions amb diferents autoritats del Principat

El president del govern espanyol, Pedro Sánchez, visita les instal·lacions dels Mundials de BTT amb la seva dona Begoña Gómez. A hores d'ara, Sánchez es troba al Pla de la Caubella fent un recorregut per les diferents estades dels campionats del món de BTT que se celebren a Pal Arinsal, on ha aprofitat per fer-se fotografies amb els assistents de la cita esportiva. El president espanyol ha arribat fins a la zona VIP on s'ha trobat amb autoritats del país que es troben a la zona dels mundials. Sánchez ha pogut saludar a la ministra de Presidència, Economia, Treball i Habitatge, Conxita Marsol, al ministre de Territori i Urbanisme, Raul Ferrer, i la ministra de Justícia i Interior, Ester Molné. En aquest espai també ha coincidit amb els cònsols de la Massana, Eva Sansa i Roger Fité, amb qui ha compartit impressions.
Aquest matí, abans d'anar al lloc de les competicions, Sánchez ha aprofitat per fer bicicleta a la zona de Grandvalira. Després el president s'ha mogut fins a Pal, per accedir-hi ho ha fet a través dels telecabines. El president del govern espanyol es troba instal·lat a un hotel de Soldeu.