Salten guspires a Escaldes per l'apujada del 10% de "tots" els sous base

La minoria creu que “en cap cas” s’hauria d’aplicar als càrrecs polítics

Guspires i una mica més i tot entre majoria i oposició per l’increment del 10% dels sous base de “tots” els treballadors i càrrecs politics del Comú d’Escaldes-Engordany. Per la majoria era de justícia fer-ho mentre que per la minoria per als treballadors sí tot i que de manera esglaonada però “en cap cas per als càrrecs polítics”. I per això hi han votat en contra. 
Aquest ha estat un dels punts de l’ordre del dia que avui han suscitat un debat més intens durant la sessió de Consell de Comú. Ha estat la cònsol major, Rosa Gili, l’encarregada de fer una àmplia exposició d’arguments del perquè de la mesura que entrarà en vigor ja al setembre. I és que tant la cojuntura econòmica del país, com la situació de l’habitatge com “els efectes no previstos de la mobilitat entre administracions” avalen la decisió que la majoria ha portat avui a aprovació. Ho ha fet, a més, de manera gràfica, aportant informacions aparegudes recentment sobre els preus dels lloguers i de les vendes d’habitatges, essent precisament l’escaldenca, una de les parròquies on es paguen més cars uns i altres. 
Ara bé, l’argument de la incapacitat per cobrir edictes o per retenir talent ha estat àmpliament il·lustrat per la mandatària. I és que en els darrers 12 mesos fins a set treballadors han marxat, un al sector privat i els altres sis a d’altres administracions que paguen més. I això no és tot, ja que 13 persones han sol·licitat poder fer una segona activitat perquè amb el sou que cobren no arriben a final de mes. Pel que fa als edictes deserts o per cobrir en tenen en diferents àrees: manteniment, participació ciutadana, joventut, higiene i circulació.
Per la seva banda, el conseller de la minoria Gabriel Guerrero ha defensat l’apujada dels sous més baixos dels treballadors comunals, els del grup C de la graella, i per a la resta fer un increment esglaonat “perquè s’ho mereixen”. Ara bé, tal com s’ha dit, “en cap cas” els càrrecs polítics s’hi haurien de veure beneficiats i per això ha demanat “una rectificació” perquè considera que això “genera rebuig de la ciutadania vers la classe política”. Sobre això, la cònsol major ha respost que la minoria estava fent “un exercici de demagògia". I encara ha argumentat que de la mateixa manera que el Comú vol tenir els millors treballadors també vol tenir els millors consellers i cònsols que dediquen a més tot el seu temps a la parròquia. 
Pel que fa a la despesa derivada de l’augment del 10% dels salaris, el cònsol menor, Quim Dolsa, ha explicat que suposarà uns 808.000 euros l’any i d’agost a setembre al voltant de 336.400 euros. En cap cas, han assegurat els cònsols, caldrà demanar un suplement de crèdit per fer-hi front.
Ubach: “ple suport”El secretari general de la USdA, Gabriel Ubach, ha donat “ple suport” a Rosa Gili i a la seva iniciativa recordant que si s’ha arribat a aquesta situació de precarietat de la classe mitja treballadora és “per les polítiques neolliberals de Demòcrates”. El sindicalista ha exigit que tant el Govern com la resta de comuns facin el mateix i apugin uns sous que no permeten fer front al nivell de vida. 
Sobrecost d’uns 600.000 euros del projecte CaldesEl Consell de Comú ha donat llum verd, amb el vot en contra de la minoria, a la modificació de la despesa plurianual per fer front a treballs imprevistos relacionats amb el projecte Caldes. En concret, la cònsol major, Rosa Gili, va explicar  que es necessiten al voltant de 654.000 euros més per fer front a una sèrie d’imprevistos. D’una banda, el Comú refarà la part esquerra de l’espai on hi ha el pont de la Tosca i soterrarà uns tubs que estan actualment a la vista. Per això necessita un suplement de crèdit de 242.887 euros. D’altra banda, calen una mica més de 400.000 euros pel sobrecost que ha suposat el projecte Caldes per “problemes de planificació” que tenen a veure amb amidaments, les aixetes i les banyeres. I com que tot plegat suposa una despesa d’un 14,36% més del previst, per això es va portar a sessió de Consell de Comú. Així doncs el cost dels treballs s’enfilarà als cinc milions d’euros.
La minoria ha carregat pel que han titllat de “mala previsió de les empreses” i han demanat a la cònsol que traslladés el descontentament a les adjudicatàries, cosa que Gili s'ha compromès a fer. Ara bé, també ha defensat que a aquestes alçades del projecte el que no es podia fer era aturar-lo.
Compra d’un terreny a la Plana per fer-hi serveisSeguint amb l’adquisició de terrenys que està portant a terme la corporació escaldenca per ampliar el patrimoni de la parròquia, avui s'ha aprovat, amb el vot en contra de la minoria, la compra d’un altra a la zona de la Plana. Es tracta de l’anomenat Les Feixes del Galguera, una parcel·la de 1.200 metres quadrats que limita amb terreny que ja és propietat del Comú. Tot plegat seran 3.000 metres quadrats de sól urbanitzable en el qual s’hi podran fer equipaments i serveis. S’adquireix per 627.000 euros, IGI inclò. Com s’ha reflectit, la minoria no hi ha donat suport al·legant que no es concreta quina serà la finalitat del terreny. 
En relació amb això, el cònsol menor, Quim Dolsa, ha explicat que la intenció és decidir-ho en comissió però que la seva proposta seria fer-hi places de pàrquing i un parc. Unes places d’aparcament que tant ell com la cònsol major, Rosa Gili, han defensat que són molt necessàries perquè no n’hi ha i s’aparquen els vehicles en zones que posen en risc la seguretat i estan creant problemes seriosos amb els veïns.