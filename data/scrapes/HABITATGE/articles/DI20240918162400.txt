Immobiliaris i constructors alerten que la llei òmnibus de l'habitatge els aboca a la crisi

Els col·lectius afirmen que la normativa vulnera la llibertat d'empresa

Nou associacions empresarials han fet públic un comunicat per denunciar els perjudicis que els comportarà la llei òmnibus de l'habitatge i la sostenibilitat que el Govern ha entrat al Consell. Els col·lectius afirmen que aquesta llei no pot tirar endavant "pel greuge que pot provocar al nostre sector, abocant-nos a una crisi que incidirà especialment en el poder adquisitiu de les nostres famílies, agreujant la problemàtica de l'habitatge de lloguer entre altres". I sol·liciten als grups parlamentaris que presentin una esmena a la totalitat per modificar el text aprovat per l'executiu.
El comunicat està firmat per l'Associació de gestors de residus (AGREDA), l'Associació d'empreses d'electricitat, lampisteria i climatització (ADELCA), la International real estate federation Andorra (FIABCI), el Col·legi professional d'agents i gestors immobiliaris (AGIA), l'Associació de transportistes de mercaderies i carburants (ATMCA), l'Associació nacional d'importadors i exportadors de mercaderies industrials (ANIM), l'Associació de contractistes d'Obres (ACODA), l'Associació de propietaris de bens immobles (APBI) i l'Associació d'empreses d'allotjaments turístics (AEAT). La reclamació és que hi hagi un "diàleg obert i transparent" que tinguin en compte les necessitats del mercat i les conseqüències per a les famílies i empreses afectades. 
Els col·lectius empresarials afirmen que la proposta de normativa vulnera la llibertat d'empresa perquè "planteja la impossibilitat de realitzar la pròpia activitat, de forma sobrevinguda, parcial o total d'alguns negocis, sense dret a negociació". I recalquen que són mesures que interfereixen "greument en la viabilitat dels negocis" i un "precedent perillós que genera inseguretat jurídica". Les associacions destaquen que la llei provocarà una reducció de l'oferta d'habitatge que portarà a un augment de la pressió sobre els preus i "agreuja l'escassetat d'habitatge assequible". I asseveren que aquesta situació "posa en risc del futur de més de 4.000 famílies treballadores" que estan vinculades als sectors que representen.
Les nous associacions remarquen que la llei no està basada en dades clares ni estudis que serveixen per valorar l'eficàcia de les mesures i les conseqüències que provocarà. I incideixen que les propostes similars que s'han aplicat en l'entorn "han generat un efecte contrari al buscat, amb una reducció de l'oferta d'habitatge i un increment de la inseguretat en el mercat".