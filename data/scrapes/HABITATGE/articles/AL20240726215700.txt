Cairat confia tancar amb Govern l’aportació per als pisos tutelats en el pròxim mes

El cònsol major de Sant Julià de Lòria assegura que “les converses van en bon sentit i hi ha bona predisposició per part de l’executiu”

Les converses entre el comú de Sant Julià de Lòria i el Govern per pactar el finançament per al projecte de pisos tutelats destinats a persones majors de 65 anys que s’han de construir a la carretera general “avancen en un bon sentit”. Així s’ha expressat el cònsol major, Cerni Cairat, qui confia que “durant el pròxim mes tanquem una xifra per fer-lo viable”. Tot i això, considera que “és massa aviat per dir la quantitat” que acabarà aportant l’executiu.
El cost total dels tres blocs s’ha fixat en setze milions d’euros, dels quals sis ja s’han aconseguit, la corporació n’aportaria tres i es demana que Govern en posi sis milions més. Segons ha explicat Cairat, s’han mantingut diverses converses entre les dues parts, però “encara no hem pogut tancar l’aportació”.
Relacionat
El cònsol major s’ha mostrat optimista i confia que “en el pròxim mes tanquem la xifra per fer viable el projecte i donar resposta a una necessitat com és l’habitatge en un moment on hi ha molta manca d’oferta”. En aquest sentit, ha posat en relleu que “les converses avancen en un bon sentit perquè Govern ha vist el projecte i hi ha una bona predisposició”. Tot i això des de l’executiu ja s’ha dit en alguna ocasió que “l’aportació ha de ser equilibrada”.
Relacionat
Els plans de la corporació passen per redactar el plec de bases l’any vinent amb l’objectiu d’iniciar les obres que es preveu que estiguin enllestides l’any 2027. En total hi haurà 54 pisos de cinquanta metres quadrats i estaran monitoritzats per donar la sensació de seguretat i d’un acompanyament digne. Així mateix, comptarà amb un centre de dia amb una capacitat per a 30 persones amb espais verds i de restauració.
D’altra banda, durant l’entrevista a la Ràdio de Festa Major, Cerni Cairat ha explicat que el projecte del Prat Gran per construir un aparcament soterrani “no avança”. Per aquest motiu, ha explicat que “estem treballant amb els privats per dotar de pàrquings la parròquia”. Ha reconegut que “si no ho podem aconseguir tornarem a mirar al projecte inicial”.
Finalment, pel que fa als estudis de capacitat de càrrega, el cònsol major ha dit que els estan analitzant i demanaran una sèrie d’aclariments a l’empresa que l’ha realitzat per poder-lo aprovar i trametre’l a Govern.