Concòrdia guanyaria  avui les eleccions

La formació liderada per Escalé rebria un 6,8% dels vots de DA

Concòrdia guanyaria avui les eleccions. Així es desprèn dels resultats de l’enquesta política feta per Andorra Recerca i Innovació entre el 18 de juny i el 10 de juliol passats, que mostren, tenint en compte la intenció de vot i la simpatia que generen els partits, que la formació que lidera Cerni Escalé obtindria el 26,4% dels vots. En segon lloc hi hauria Demòcrates per Andorra, amb la resta de formacions que li donen suport (Ciutadans Compromesos, Acció Comunal d’Ordino i Units pel Progrés), que obtindria el 24,8% dels vots. Pràcticament empatats en tercera posició hi hauria Andorra Endavant, amb el 9,9% i el Partit Socialdemòcrata, amb el 9%. Més endarrera trobaríem Liberals d’Andorra, amb un 3,3%; Acció, amb un 1,7%, i Progressistes SDP, amb 1,5%.Aquests resultats, però, s’han de mirar amb perspectiva. El sistema polític andorrà és “molt volàtil”, pel que “no es té la capacitat” de poder dir que això és el que pasarà, encara que les projeccions “més o menys van per aquí”, ha posat en relleu el responsable de l’àrea de sociologia de l’ARI, Joan Micó, que també ha subratllat que hi ha un 19% dels andorrans enquestats que o no ho sap o no contesta a la resposta.Recolzen aquesta projecció els transvasaments de vots que es veuen en la intenció de vot i segons el record del vot en les darreres eleccions. Entre els que diuen haver votat a DA, un 51,3% repetiria el vot, un 31,5% diu ara que no sap a qui votaria i un 6,8% afirma que votaria Concòrdia. Una cosa similar li passa al Partit Socialdemòcrata: el 67,6% mantindria l’opció, però un 9,6% es decantaria per la formació liderada per Cerni Escalé. I fins i tot un 10,2% dels que van votar Andorra Endavant diuen ara que votarien Concòrdia. I els votants d’aquesta formació són els que es mostren més fidels i el 74,6% repetiria el seu vot.Per contra, entre els no andorrans, l’opció preferida és la de DA i Xavier Espot. L’escollirien un 25,3% dels enquestats. La segona força en aquest cas seria Andorra Endavant, amb un 7,2% i en tercera posició hi ha un empat entre PS i Concòrdia, amb un 6,6% dels vots cadascú. Liberals obrindria el 3,6% dels suports. Cal remarcar, però, que la majoria no sap per qui es decantaria: el 36,9% diu que no ho sap i un altre 5,7% no contesta a la pregunta.La més ben valoradaConcòrdia també és la formació més ben valorada per part dels andorrans i obté un 5,8 de mitjana sobre 10. Tant el Govern, com els grups parlamentaris de DA, CC, AE i PS es queden amb un aprovat just i reben un 5 pelat (5,1 en el cas de DA). Pel que fa als líders, també és el de Concòrdia, Cerni Escalé, el més ben valorat: obté un 6,5 de mitjana entre els andorrans que saben qui és. El cap de Govern i líder de DA, Xavier Espot, rep un 5,6 i el socialdemòcrata Pere Baró un 5,4. Carine Montaner (AE) i Judith Pallarés (Acció) obtenen un 5,2, mentre que Carles Naudi (Ciutadans Compromesos) treu un 5. Cristina Rico (Liberals) és l’única que no aprova i rep un 4,4, cosa que pot explicar-se pel poc temps transcorregut des del seu nomenament com a presidenta del partit.
Desgast, “però assumible”Una altra lectura dels resultats de l’enquesta política és que el Govern i Demòcrates per Andorra pateixen cert desgast. Seria la segona força per darrere de Concòrdia. Però aquest desgast “és normal” després de 13 anys de Govern  en la situació actual de problemàtica d’accés a l’habitatge i de creixement urbanístic, “però assumible”, segons el portaveu de l’Executiu, Guillem Casal. Prova d’això és que el cap de Govern, Xavier Espot, continua sent, i amb diferència, el polític que de manera espontània més citen, tant els andorrans com els residents, quan se’ls pregunta quin polític del país els mereix més confiança. L’ha anomenat el 38,6% dels andorrans enquestats i el 59,9% dels que no tenen la nacionalitat. Entre els andorrans, el polític que gaudeix de més confiança és Cerni Escalé (16,1%), seguit de Carine Montaner (9,3%). I tant el Govern com els grups que li donen suport mantenen una valoració positiva i aproven als ulls de la ciutadania, i encara una gran majoria de la població creu que seria l’opció guanyadora en unes eleccions. Casal també va destacar que la confiança envers els polítics andorrans o la satisfacció pel funcionament de la democràcia mostren una valoració positiva la gestió feta pel Govern.Des de Concòrdia es valora  molt positivament els resultats de l’enquesta, encara que “servien de poc o gens”, recordava el líder, Cerni Escalé, que encoratjava a “seguir treballant amb esforç, sent assenyats i valents amb les propostes que fem”. Escalé també destacava la “transversalitat” dels votants de Concòrdia i assenyalava que hi ha votants de DA i de PS que avui se senten més identificats amb el seu projecte. Per la seva banda, el socialdemòcrata Pere Baró, que es mostrava satisfet per haver “aprovat” amb un 5,4, també  assenyalava la volatilitat dels resultats i afirmava que “queda molt temps” i que pot canviar l’escenari polític. Alhora, destacava el desgast del Govern i que cada vegada hi ha més gent que “no confia en el cap de Govern per millorar la situació”. Carine Montaner, d’AE, va expressar satisfacció per l’augment de la confiança, encara que “sovint hi ha diferències” entre les enquestes i la realitat de les eleccions.