Govern aportarà cinc milions d’euros als pisos tutelats per a la gent gran de Sant Julià

El cap de l’executiu, Xavier Espot, i el cònsol major, Cerni Cairat, han signat un memoràndum d’entesa per donar una empenta al projecte que es preveu que estigui acabat a finals del 2028

El cap de Govern, Xavier Espot, i el cònsol major de Sant Julià de Lòria, Cerni Cairat, han signat aquest dimecres al migdia el memoràndum d’entesa pel qual, l’executiu formarà part de la Fundació Laurus que gestionarà els pisos tutelats per a la gent gran amb una aportació de cinc milions d’euros. Això permetrà tirar endavant el projecte, el qual Cairat confia que pugui estar enllestit a finals del 2028.
“Avui fem un pas ferm perquè els pisos amb serveis per als majors de 65 anys siguin una realitat”. Així s’ha expressat el cònsol major lauredià en l’acte de signatura del memoràndum. Se’l veia content i alleugerit després d’haver conclòs les negociacions satisfactòriament amb Govern. I és que l’executiu passarà a formar part de la Fundació Laurus, que es constituirà pròximament, i serà l’encarregada de tirar endavant i gestionar els 54 habitatges que es construiran a la Carretera General 1, ben a prop del centre comercial Sant Eloi. Aquesta estarà formada per Creu Roja, Bomosa, la Fundació Julià Reig, així com els marmessors dels hereus de Climent Riera i de Maria Duró, el comú i l’executiu.
El cost dels tres blocs amb serveis més un centre de dia s’havia calculat en uns 16 milions i ha dit que “la fundació s’haurà d’endeutar” per aportar el capital que manca
Cerni Cairat ha celebrat “el compromís públic i privat per donar resposta a una de les problemàtiques com és l’habitatge i donem una resposta a un dels col·lectius més vulnerables”. En aquest sentit, ha posat en relleu que amb els cinc milions d’euros que aporta Govern el finançament disponible és de 14 milions, tenint en compte que sis ja es disposaven i la corporació n’aporta tres. El cost dels tres blocs amb serveis més un centre de dia s’havia calculat en uns 16 milions i ha dit que “la fundació s’haurà d’endeutar” per aportar el capital que manca. L’objectiu és poder iniciar les obres el primer semestre de l’any vinent amb una duració de 42 mesos i estiguin enllestides a finals del 2028. Tot dependrà, diu, “quan podem posar l’anhelada primera pedra”.
Per la seva part, Xavier Espot, ha exposat que aporten els diners “d’acord amb la disponibilitat pressupostària, tenint en compte que la corporació havia sol·licitat sis milions i ha destacat que “el comú de Sant Julià no té unes finances tan fantàstiques i no té tants ingressos atípics” És una aportació significativa i que la fem amb il·lusió i convençuts”. Així mateix, ha ressaltat que “és un projecte necessari, essencial i coherent alineat amb les estratègies de Govern. Domen resposta a les necessitats de la gent gran i continuem en el model d’atenció centrat en la persona”.
Ha remarcat que “les persones grans també tenen un problema important d’accés a l’habitatge a preu assequible i és un col·lectiu que mereix una atenció no només per la seva edat avançada”. També ha coincidit amb el cònsol major lauredià en la col·laboració institucional i “estem orgullosos d’aquest exercici de corresponsabilitat davant d’un dels problemes de la ciutadania”.
El projecte, com ja s’ha dit, comptarà amb 54 pisos d’uns 55 metres quadrats. Poden ser per una o dues persones i amb tots els serveis que “pot tenir un habitatge digne”. Hi haurà una zona enjardinada i patis interiors per combatre l’embelliment en solitud. Així mateix, disposarà d’un centre de dia. Amb l’entrada del Govern al patronat de la fundació, segons Cerni Cairat, es podrà tirar endavant l’estudi de viabilitat que ajudi a definir el preu assequible dels habitatges. Així mateix, caldrà veure quants d’aquests seran concertats, segons les necessitats del ministeri d’Afers Socials.
D’altra banda, preguntat per la premsa, Xavier Espot, s’ha referit a les negociacions amb el comú d’Andorra la Vella i la seva participació en el projecte dels pisos del Cedre. Ha dit que “espero que sigui el pròxim conveni i nosaltres no coneixem de colors polítics quan es tracta de remar junts quan es tracta d’una de les problemàtiques que preocupa a la ciutadania”. El cap de l’executiu ha manifestat que des del ministeri de Presidència, Economia, Treball i Habitatge estan acabant de perfilar la proposta que traslladaran a la corporació liderada per Sergi González.
Finalment, sobre l’ús de l’hotel Pol, el cònsol major de Sant Julià ha explicat que aviat es reuniran amb els ministeris d’Educació i Habitatge per tal que pugui esdevenir una residència universitària i també destinar una part a pisos per emancipació dels joves.