Els pisos buits tornaran als propietaris si no es lloguen abans de 12 mesos

Marsol assegura que la llei òmnibus “segueix molt la pauta” respecte a la de fa dos mesos

Després de dos mesos de la seva presentació, la llei òmnibus del dret a l’habitatge i el creixement sostenible segueix el seu curs. Avui el Consell Econòmic i Social (CES) n'ha emès dictamen favorable, tot i que sindicats i patronal presenten alguns recels. “Ara segueix molt la pauta del que es va presentar el 2 d’abril, hem sigut bastant curosos en pisos buits, inversió estrangera, immigració, plusvàlues o ITP, però ara s’ha entrat al detall amb molts aspectes”, ha precisat Marsol. Per exemple, una vegada un pis buit estigui en possessió de l’Institut Nacional de l’Habitatge (INH) o disponible a la borsa de l’habitatge, no podrà estar-hi més d’entre sis i dotze mesos sense llogar-se i, si és el cas, es retornarà al propietari. “Vull dir-ho clarament, de cap manera és voluntat del Govern tenir pisos buits, sinó cobrir les necessitats de la part de la població que estigui en risc d’exclusió residencial”, ha assegurat Marsol. El termini de la cessió obligatòria serà de cinc anys.
El més probable és que el consell de ministres l’aprovi dimecres i s’entrarà a tràmit parlamentari d’aquí a vuit o deu dies. Segons la ministra d’Habitatge, “l’entrem a consciència ara que el Consell General s’apropa al període fora de sessions perquè els grups parlamentaris tinguin temps de fer aportacions, per les quals hi haurà mà estesa”.
La patronal ha explicat que havien aprovat el dictamen, però que ara el traslladaran a les associacions implicades perquè el valorin. “Espero que al setembre, quan es reprengui el treball legislatiu, estarem en disposició de donar als grups parlamentaris els informes sobre la llei per si hi volen presentar esmenes”, ha augurat el president de la Confederació Empresarial Andorrana (CEA), Gerard Cadena.
D’entrada, hi veuen el problema de la manca de dades, ja que, segons asseguren, uns 200 habitatges d’Encamp consten com a pisos buits i en realitat s’han enderrocat. “Tot això s’anirà movent quan tinguem totes les dades, ara hi ha les de les parròquies altes, però falta la vall central”. A partir d’aquí, “els propietaris dels pisos buits s’hauran de manifestar, explicar per quin motiu no estan en règim de lloguer i veurem quins són els que poden passar a lloguer assequible”, ha vaticinat Cadena.
Per part dels sindicats, el secretari general de la Unió Sindical d’Andorra (USdA), Gabriel Ubach, ha exposat els seus recels. D’entrada, consideren que les sancions són massa baixes (50 euros el metre quadrat) i “tot això hauria d’anar molt més ràpid, perquè tenim dos anys i mig per endavant, i arribarà el 2027 i estarem igual que ara”, ha denunciat. A partir d’aquí, creuen que la llei hauria de deixar clar quin és el preu assequible, ja que “a hores d’ara encara no ho sabem, ni de compra ni de lloguer, i això ens preocupa”, perquè “pensem que tots els andorrans i residents haurien de poder tenir un pis de propietat i per això cal que es marquin uns preus”. Així, com a solució, el sindicat proposa que residents i andorrans puguin disposar d’un pis de propietat amb una renda més baixa que els que vinguin de fora.
CEA i USdA volen més dades per pactar els salaris segons el sectorTot i que avui no s'ha abordat en la reunió del CES, la negociació entre sindicats i patronal sobre els salaris hi ha sobrevolat. A diferència del que és habitual, els dos actors han coincidit que la falta de dades dificulta l’acord, que podria arribar a partir de fixar els increments per sectors i augmentar el salari mínim més enllà de l’IPC.
Segons la CEA, “no hem començat les converses perquè estem estudiant la graella salarial i estem fent l’estudi pel nostre compte, ja que no tenim dades oficials i, a partir d’aquí, podrem plantejar l’opció sectorial, ja que hi ha canvis substancials entre sectors”, ha afirmat Cadena.
Per part d’Ubach, “nosaltres acceptaríem que l’augment salarial fos per sectors, sempre que el salari mínim augmenti substancialment”. Així, la proposta de l’USdA s’enfilaria fins als 1.600 o 1.700 euros. “Necessitem saber el preu real dels lloguers i el cost de la cistella de la compra, què necessita una família per poder viure, perquè fins ara tot és donar-li voltes i buscar el pedaç per no entrar en matèria, i això no pot ser, perquè el 2027 tindrem un problema greu”.
D’altra banda, el CES també ha emès avui un dictamen favorable a una quota general de les autoritzacions d’immigració de residència i treball per compte propi, que contempla 125 permisos, dels quals 25 queden reservades per a professionals liberals i 100 per a altres supòsits de compte propi.