El rebut d’escombraries enfada i Vilaró explica que és “un malentès”

La pròxima factura reflectirà el descompte, diu, satisfet amb l’11% d’increment del reciclatge

Es tracta d’un “malentès”. Això explica el gerent de la Mancomunitat d’Escombraries de l’Urgellet, Jordi Vilaró, l’emprenyament que grups de veïns han manifestat a través de les xarxes i que els ha empès a una recollida de signatures: malgrat haver reciclat correctament, es queixen, els rebuts no reflecteixen els descomptes compromesos. El “malentès” rau en el fet que els descomptes es van començar a calcular a partir del tancament dels contenidors (rebuig i orgànica), però l’import corresponent a aquest període és el que es passarà a cobrament durant la primera setmana de gener. De fet, puntualitza Vilaró, els resultats de la mesura són positius des del punt de vista de la Mancomunitat: la taxa de reciclatge s’ha incrementat un 11% i una considerable proporció d’habitatges han aconseguit descomptes, el màxim en el cas de 1.700 de les llars. 
Tornant a la factura que ha fet saltar les alarmes i engegat les protestes, “per explicar-ho, hem de pensar en el rebut de l’electricitat”, exemplifica Vilaró, “que té una part fixa (la potència) i una part variable (el consum), i de la mateixa manera funciona el de les escombraries”. Per tant, el que acaba d’arribar a les llars és el corresponent al període comprès entre maig i agost, quan encara no s’havia implantat el nou sistema amb descomptes.   
Pròxim quadrimestreSerà, doncs, la factura corresponent a l’últim quadrimestre la que reflecteixi els descomptes assolits des del mes d’agost. “Som impacients”, puntualitza, “però hem d’entendre que els rebuts necessiten el seu temps de tramitació”. També convida a adreçar-se a les oficines de la Mancomunitat en el cas de tenir dubtes. Una Mancomunitat que, hi afegeix, ha de publicar a la seva web un comunicat per desfer aquest entuerto. Però triga, mentre els ànims s’exacerben.  “Però els primers contenidors els vam tancar el febrer i els usuaris aquí sí que han vist reflectits els descomptes, segur que ells no s’han enfadat”. 
En tot cas, els resultats de les primeres setmanes de funcionament del nou sistema, insisteix, han estat “prou bons”, amb un increment de la taxa de reciclatge, dèiem, del 55 al 66 per cent. “Per tant, ho considerem molt bo, i pensem que millorarà quan les famílies vegin reflectits els descomptes, perquè encoratjarà a continuar-hi”. De moment, a banda de les esmentades 1.700 llars que han aconseguit el descompte màxim, és a dir, de vint euros, en altres 3.600 la bonificació serà parcial. La mitjana calculada entre tots els abonats ascendeix a 11,85 euros. També és cert, matisa, que “tot és millorable” i encara, recorda, hi ha un 15% dels habitatges de la Seu que no han passat a buscar el clauer, mentre que en els pobles el percentatge es duplica. El repte, ara, continua Vilaró, és veure com funciona el sistema en els municipis rurals, on la Mancomunitat està “en plena campanya de tancament” dels contenidors. Sobre aquestes llars que encara no s’han sumat al sistema, “costa de saber si són pisos buits o residències amb una ocupació mínima”, entre altres possibles motius. 
La campanya continuaSi bé és cert que el descompte va ser el detonant de la campanya de recollida de signatures, la convocatòria ha anat afegint altres motius de descontentament, com es veu reflectit en les crides fetes a través de les xarxes socials. Hi han afegit queixes com la “manca d’informació” i la “mala praxis”. Argumentant que no tots els veïns poden accedir als descomptes, demanen que “no s’apliqui l’increment de vint euros” i es retornin els augments de la taxa que ja han estat abonats pels usuaris. Les queixes per l’estat i les complicacions d’ús que presenten els contenidors centren una altra part de les queixes  que expressen els usuaris.