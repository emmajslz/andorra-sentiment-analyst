Protecció a Casa de la Vall i Sant Esteve

Cultura tramita el pla de protecció per als perímetres dels dos monuments històrics

Cultura ja tramita l’aprovació dels nous espais de protecció de Casa de la Vall i l’església de Sant Esteve. Segons va dir ahir la ministra de Cultura, Esports i Joventut, Mònica Bonell, en roda de premsa, “el compromís del Govern és avançar en la conservació dels entorns històrics”. Avui es publica al BOPA l’edicte que informa sobre la política de cura d’aquests dos espais i les zones adjacents. Per la seva banda, el comú d’Andorra la Vella enviarà una carta als propietaris dels edificis ubicats dins dels espais de protecció esmentats. Els propietaris tenen un mes per presentar al·legacions.
Patrimoni Cultural preveu dues zones de protecció: la zona 1, un perímetre de màxima conservació, amb criteris d’obligat compliment (la reforma futura d’un edifici haurà de respectar una alçada màxima determinada), i la zona 2, una perifèria en què el comú de cada parròquia ha de valorar l’aplicació de les recomanacions de Cultura (és a dir, incloure-les o no al POUP).
L’estudi arquitectònic dels entorns de Casa de la Vall i l’església de Sant Esteve ha resultat en la detecció d’una vintena d’elements “pertorbadors” (edificis o parets mitgeres) que afecten, sobretot, la perspectiva paisatgística, és a dir, la correcta contemplació dels dos immobles històrics. D’aquesta vintena d’elements, quinze són edificis que superen l’alçada apropiada establerta, que se situa en “planta baixa més tres pisos”.
Bonell va indicar que el ministeri de Cultura es posa a disposició dels propietaris que en un futur vulguin fer alguna reforma. “Els acompanyarem i assessorarem per tal d’integrar els canvis segons els criteris de conservació que s’escaiguin.”