Barrera reclama exonerar de la hipotètica vinyeta els urgellencs

ERC tira endavant la idea d’“explorar” una residència esportiva amb suport de Compromís

L’afer ha sobrevolat l’estiu, recordava l’alcalde de la Seu, Joan Barrera, i per tant tenia la seva lògica que aparegués al ple municipal que marca la tornada a la normalitat: la vinyeta, el “peatge” que el Govern andorrà té en estudi, hauria d’exonerar no ja els treballadors fronterers, cosa que el batlle dona per descomptat, sinó també els alturgellencs, en virtut d’una “relació històrica que hauria de quedar protegida”. Eren unes manifestacions que feia en l’apartat d’informes d’alcaldia en un ple que, per la resta, va acabar amb les dues mocions presentades per l’oposició aprovades. La d’ERC, per “explorar”, de moment només explorar, insistia Francesc Viaplana, la possibilitat de crear una residència esportiva a la ciutat. La de Junts, per aglutinar totes les forces polítiques municipals –i totes s’hi van sumar sense embuts– en un clam que recordi al nou govern de la Generalitat la importància i urgència de construir el nou hospital. En canvi, van quedar ajornades per a un proper ple dos punts de l’ordre del dia marcat per l’equip de govern: el primer, relacionat amb millores; l’altre, amb l’ordenança de la zona blava. No obstant això, sense que corrés gaire sang: Barrera semblava bastant conformat amb la idea d’ajornar-los i aprofundir en la informació al respecte que els altres grups en demanaven. 
Quedava aparcada, doncs, una modificació de crèdit destinada a millores en la il·luminació i altres serveis  i actuacions al carrer Major (una partida de 55.000 euros), i l’alcalde prometia que s’haurà de fer, doncs, un “ple monogràfic” sobre el cèntric eix. 
Pel que fa a la zona blava, es tractava d’aprovar l’ordenança que regulava horaris i preus amb l’objectiu que l’empresa adjudicatària pugui començar a gestionar l’aparcament regulat a partir del pròxim mes de gener. La CUP s’hi oposava recordant que el seu posicionament és a favor de la municipalització del servei. Més voldrien, venia a respondre Barrera –“la realitat s’imposa”–, estimació que era subratllada per Viaplana i Jordi Fàbrega, però no hi ha recursos per assumir-ho. Junts i Esquerra demanaven més informació sobre els plecs i el punt, com dèiem, quedava desestimat de moment. 
A la moció d’ERC se sumava l’equip de Govern: la idea és estudiar si és viable aquest equipament que completi la visió de la “ciutat de l’esport” que consideren que és la Seu. La CUP opina que no és en absolut prioritari, i Miquel Albero proposava altres qüestions més urgents, des de la sempiterna manca d’habitatge a millorar els equipaments esportius (una piscina coberta, un gimnàs municipal). I Junts s’hi abstenia. Cert, concedia Barrera, no és prioritari. “Però es tracta de tenir projectes, projectes, projectes” per si sorgeixen oportunitats de finançament, subvencions. Tenir una idea a punt i aprofitar l’avinentesa.