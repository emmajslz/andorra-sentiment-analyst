El PS pregunta pel desenvolupament de l'acord de joventut

Pere Baró ha preparat una bateria de preguntes respecte a la implementació de les mesures

El conseller general socialdemòcrata Pere Baró ha entrat una bateria de preguntes escrites sobre el seguiment de la implementació de l’Acord de Joventut, text que es va aprovar per unanimitat la legislatura passada, concretament el 15 de juliol de 2021.
Baró ha sol·licitat conèixer qui dirigeix i supervisa l'Acord, quins recursos humans, econòmics i materials s'hi destinen i el calendari d'implementació de les mesures estipulades en el text esmentat, així com la previsió d'aquelles que encara no s'hagin desenvolupat.
A més, el conseller general del PS demana saber el grau d'assoliment pel que fa a les polítiques de joventut i relacions amb les administracions, àmbit laboral, habitatge, diversificació i dinamització econòmica, sanitat i salut pública, educació, polítiques de gènere, culturals, mediambientals i de lluita contra el canvi climàtic, i d'integració europea i internacional fins al dia d'avui.
Pel que fa a l’habitatge, Baró pregunta també per l’estat de l’estudi i diagnosi sobre les necessitats i situacions dels joves en aquest aspecte, informe que havia d’estar enllestit abans d’acabar l’any 2022 i del qual el Grup Parlamentari Socialdemòcrata no té cap constància.