Marsol assegura que l'Institut d'Habitatge està cobrint les necessitats del país

El programa "primer la llar" va adjudicar 27 pisos l'any 2023 i ha fet 3.399 intervencions clau en l'àmbit sanitari, sociofamiliar i econòmic

La ministra de Presidència, Economia, Treball i Habitatge, Conxita Marsol, ha valorat positivament el funcionament dels pisos socials a l'edifici Casa Aristot Mora i ha afegit que és necessari que per part del govern es trobi "una col·laboració que doni resultat a la població del país".
El programa "primer la llar" va adjudicar 27 pisos l'any 2023, i ha fet 3.399 intervencions clau en l'àmbit sanitari, sociofamiliar i econòmic des de la seva posada en marxa. David Fraissinet, vicepresident de la Creu Roja Andorrana, ha assegurat que des de l'entitat han comprovat "de primera mà" els beneficis de col·laborar amb el ministeri d'Afers Socials i s'han mostrat molt optimistes amb els resultats del programa.
D'altra banda, des de la fundació Armor, s'ha explicat que 29 persones s'han beneficiat del programa i se'ls ha pogut assignar un habitatge acompanyat d'un pla de treball individualitzat i suport socioeducatiu.
Ester Cervós, secretaria d'estat d'Afers Socials, ha explicat que el programa té com a finalitat recuperar i millorar la qualitat de vida de les persones que es trobin en situació de vulnerabilitat. Cervós ha posat en relleu la importància d'una col·laboració entre el sector privat i l'administració pública, que ha definit com a clau per poder donar resposta a la població en matèria d'habitatge.