Les noves exigències haurien de permetre posar en lloguer un de cada quatre pisos turístics

(AMB DOCUMENT) Turisme admet que tres de cada deu persones que han estat pernoctant al país no s’havien inscrit degudament al registre i, per tant, no han abonat la taxa, però la situació s’està reconduint des que s’han iniciat inspeccions

Objectiu 660 de 2.779. Això és un 24%. És a dir, amb les mesures en l’àmbit de l’allotjament turístic que contempla el projecte de llei òmnibus sobre habitatge i creixement sostenible, s’haurien de poder posar al mercat de lloguer un de cada quatre pisos turístics que hi ha actualment escampats pel país. I que fonamentalment es troben a Canillo o a Encamp. I en aquest darrer cas, encara més bàsicament al Pas de la Casa. Les restriccions que estableix el text legislatiu que aviat s’entrarà a tràmit parlamentari afectaran proporcionalment, més o menys, totes les parròquies per igual. Però “en xifres absolutes” és obvi que on més impacte hi haurà serà al Pas i a Canillo.
Així ho ha explicat el ministre responsable de Turisme, Jordi Torres, en la compareixença conjunta amb el cap de Govern, Xavier Espot, la ministre de Presidència, Economia i Habitatge, Conxita Marsol, i la titular de Justícia i Interior, Ester Molné. Torres ha recordat que “no es va voler establir cap tipus de zona d’excepció” perquè hauria desvirtuat la mesura i la finalitat perseguida. Torres ha celebrat la “transversalitat de les mesures” i el fet que aquestes siguin “clares i concretes per a la problemàtica de l’habitatge, que ens preocupa moltíssim”.
Els mecanismes que s’adopten en matèria turística són, per exemple, que no s’atorgaran noves llicències d’apartaments turístics (ús hoteler). I que les llicències ja atorgades tindran una vigència o una caducitat temporal de tres anys. Així, als edificis amb més del 30% d’habitatges d’ús turístic (HUT) se’ls podrà renovar la llicència amb noves condicions d’increment de qualitat. Als edificis amb menys del 30% d’HUT no se’ls podrà renovar la llicència. 
Com en el cas dels pisos buits, si en el termini de sis mesos des de la cessió de l’habitatge a l’Institut Nacional de l’Habitatge (INH), aquest habitatge no s’ha pogut arrendar, el titular podrà recuperar la llicència d’HUT. Però tornarà a la roda. I al cap de tres anys operarà de nou el procés de caducitat
Com en el cas dels pisos buits, si en el termini de sis mesos des de la cessió de l’habitatge a l’Institut Nacional de l’Habitatge (INH), aquest habitatge no s’ha pogut arrendar, el titular podrà recuperar la llicència d’HUT. Però tornarà a la roda. I al cap de tres anys operarà de nou el procés de caducitat i necessària renovació sempre que es compleixin els requisits exigits, tal i com ha remarcat el titular ministerial.
En el marc de l’increment de la qualitat del turisme que es persegueix en el conjunt del país, s’ha deixat clar que es prohibirà pernoctació i acampada d’autocaravanes fora dels espais destinats a aquest efecte. I que s’està treballant tant amb els comuns com amb les empreses privades que vulguin oferir espais per a la pernoctació de les autocaravanes en la determinació dels espais que seran degudament habilitats per acollir aquest tipus d’activitat i que seran, alhora, les úniques zones on els amants d’aquesta pràctica podran acampar.
També ha explicat el ministre que si en el termini d’un any, un habitatge d’ús turístic no ha inscrit ni un sol usuari al ROAT, el registre d’ocupants turístics, aquell habitatge deixarà de tenir la consideració turística, sempre que no es justifiqui, per exemple, que l’immoble en qüestió ha estat subjecte, per exemple, a obres. Es vol evitar així, entre altres coses, la picaresca o els dobles usos, perquè s’han detectat immobles que tant estant donats d’alta com a HUTs i, alhora, hi tenen registrats comerços.
Finalment, preguntat el ministre per les inspeccions sobre l’indegut cobrament de la taxa turística pe suposats pocs registres, Tores ha respost que des que s’ha iniciat el control “s’ha detectat un augment de les declaracions”. Alhora, de les enquestes realitzades, i encara pendents de tancar i acabar de polir serrells del treball de comprovació que s’està fent, s’hauria més o menys advertit que el 30% dels pernoctants al país no estaven degudament registrats i, per tant, “no passaven les dades a Tributs i Fronteres”. En fi, que no es liquidava la taxa com hauria d’haver estat. Una taxa, per cert, que es preveu incrementar.