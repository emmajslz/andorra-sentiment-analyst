La invasió dels ‘campers’

Viatjar amb autocaravana s’ha convertit aquests darrers anys en una opció cada cop més popular i Andorra és un dels destins més comuns.

Rodar amb autocaravana està cada cop més de moda. Per als campers, viatjar amb aquest mitjà de transport que fa a la vegada d’allotjament, brinda una experiència única i personalitzada, on la llibertat és el més apreciat. Al Principat ja no està permès pernoctar a qualsevol lloc, i el pàrquing dels Veedors, al centre d’Escaldes Engordany, és un dels estacionaments preferits per a aquells campers que arriben al país.
Els usuaris d’autocaravanes ho tenen clar: tot són beneficis. Parlant amb l’Olga Ramírez, procedent del nord d’Espanya, assegura que el seu motiu principal a l’hora d’elegir l’autocaravana és la flexibilitat. “Puc planificar-me el meu propi itinerari i anar-lo modificant sobre la marxa si em convé. Gaudeixo més si no he de dependre d’horaris de trens o autobusos”. El seu acompanyant, en Marco, fa èmfasi en la comoditat: comenta que en tenir-ho tot en un mateix lloc (cuina, bany i àrea de descans), ja té totes les facilitats necessàries i això es tradueix en estalvi de temps.
Al mateix pàrquing dels Veedors, on el temps màxim d’estacionament és de 48 h, hi pernocten en Lars i el seu gos. Han recorregut més de 2.000 quilòmetres per tot Europa, i assegura que un dia ho vendrà tot i es dedicarà a viure i viatjar amb la seva vella autocaravana a temps complet. Per a ell, l’estalvi en allotjaments turístics és el que més valora com a camper. “Em moc molt, cada tres dies canvio de destí, i si he de pagar un hotel o un apartament a cada lloc on estic sento que no m’emporto l’autèntica experiència”.
Per a en Lars, viatjar amb autocaravana és una manera “d’exploració contínua” i es lamenta d’algunes restriccions que ha trobat al país. “L’últim cop que vaig venir a Andorra, ara fa cinc anys, les autocaravanes estàvem permeses pràcticament a tot arreu, fins i tot a peu de muntanya. Considera que poder aparcar a prop de llocs envoltats de natura és màgic i no hauria d’estar prohibit enlloc.
Estacionats al pàrquing d’autocaravanes de la Massana, pernocten l’Amelie Roux i els seus amics. Junts van crear fa un any una xarxa de campers anomenada Rodando Juntos. Expliquen que qualsevol persona s’hi pot afiliar, sigui amb autocaravana pròpia o de lloguer, i que a través de la comunitat (que ja compta amb 100 socis) és molt fàcil conèixer gent amb els mateixos interessos i d’aquesta manera compartir viatges junts. “Vam voler crear aquesta xarxa perquè ara ser camper és la nova moda i l’experiència és encara millor si la comparteixes amb d’altres pesones”.
Però com a tot arreu, hi ha gent per a tot. També al mateix pàrquing, hi ha en Darius, un jubilat procedent de Lituània de setanta-tres anys que viu en autocaravana perquè, segons ell, “és aquí on més tranquil em sento. Tinc el meu propi espai, tot controlat, i sentir la meva privacitat m’ajuda a estar en pau”.