La rotació de personal i els danys en l’edifici traven la tasca del CREI

Es constata que la manca de plena ocupació dificulta la viabilitat econòmica del servei

La tasca que es realitza des del Centre Residencial d’Educació Intensiva (CREI) és complexa en si mateixa perquè ofereix un tractament social, educatiu i terapèutic a joves que presenten alteracions de conducta recurrents o addicions. També cal tenir en compte que els usuaris del centre residencial són tutelats per l’Estat, prèvia resolució judicial, però no els del servei de dia, que a més no tenen per què estar en situació de desemparament. A més, té com a finalitat evitar que alguns d’aquests joves hagin d’ingressar en centres terapèutics fora del país o bé acollir alguns d’aquests joves que estaven ingressats en aquests  centres terapèutics. Ara bé, a aquesta complexitat s’hi han d’afegir altres factors que en dificulten el bon funcionament, com ara la rotació de personal, els desperfectes que sorgeixen en l’edifici i la manca de la plena ocupació del servei. Així es posa de manifest en la detallada memòria tècnica del CREI del 2023 efectuada per les dues entitats encarregades de la gestió: la Fundació Mercè Fontanilles i Fundació Resilis.
Pel que fa al personal de l’equip educatiu, es constata que hi ha hagut una alta rotació. Així, es ressenya que hi ha hagut 11 baixes i 14 altes, la qual cosa ha suposat haver d’obrir diferents processos de selecció. Segons s’explica, es continua amb la dinàmica del 2022, “la de trobar moltes dificultats a l’hora de la contractació”. Unes dificultats que han vingut per dos motius: la manca d’una borsa d’educadors socials disponible i la dificultat de  trobar persones que acceptin treballar en festius i caps de setmana i el torn de nit. En aquest sentit, i per procurar l’estabilitat dels professionals, de cara al 2024 s’han marcat com a objectiu reforçar la cura i acompanyament especialment de les noves incorporacions i s’han marcat com a indicador d’assoliment que el nombre de baixes laborals sigui inferior al 70%. 
Mancances: 33 informes Quant als desperfectes en les instal·lacions, a banda de les derivades pel manteniment preventiu necessari i de les reparacions derivades de les incidències dels joves, la memòria recull les incidències registrades al llarg de l’any passat, que han comportat un total de 33 informes sobre mancances detectades que tenen a veure amb un mal funcionament de les instal·lacions, fuites d’aigua i esvorancs al pati, entre altres. Això ha comportat el que es qualifica de “feina molt feixuga de revisió constant de les incidències, seguiment dels industrials”, ja que representa “dedicar un munt d’hores a aquestes gestions”. Bona mostra d’aquesta situació és que a 31 de desembre del 2023 encara no s’havia pogut fer la recepció definitiva de l’obra.
Viabilitat difícil El CREI té capacitat per atendre 19 joves d’entre 12 i 18 anys en servei residencial i 15 d’entre 12 i 21 anys en centre de dia. Tal com ja es va informar des d’Afers Socials, la incorporació d’usuaris s’havia de fer progressivament. Segons recull la memòria, durant el 2023 es van fer un total de 20 atencions a 17 joves. En aquest sentit, segons les dades facilitades pel Govern, 9 d’aquests joves van ser atesos al centre residencial i 8 al centre de dia. Així doncs, el centre funciona amb la meitat de la capacitat prevista. És per això que les fundacions que gestionen el CREI constaten que la viabilitat del servei va lligada a la seva ocupació. Una ocupació que diuen que “es preveia àgil”, però que diverses circumstàncies no ho han fet possible. 
De fet, fins avui dia no s’ha arribat al ple, tot i que al maig d’aquest any l’Executiu aprovés una ampliació de places de manera que el servei d’acolliment residencial arribés a 14 places i el servei diürn, fins a 10. A més, es constata que el preu dels serveis externalitzats que s’han de contractar per al bon funcionament del servei “estan molt per sobre de les condicions de la licitació i superen amb escreix totes les previsions fetes a l’alça”. I a això se li suma que les factures s’abonen a l’entitat a mes vençut en un termini màxim de 60 dies. Un termini que es voldria poder revisar i escurçar. 
Així les coses, des de la concessionària es considera que aquests condicionants comporten un desplegament de mitjans tècnics, laborals i de gestió que corren al seu càrrec i que representen un obstacle a la plena viabilitat econòmica del servei.
Els pisos amb suport de les plantes 2 i 3, enllestitsEl ministeri de Salut ha confirmat que els  pisos amb suport que s’estaven condicionant a les plantes segona i tercera de l’edifici que acull també el CREI ja estan enllestits. Segons ha informat  el ministeri, s’està en procés de moblar-los i definir tots els procediments i la seva gestió. Tal com va anunciar la ministra Helena Mas, se’n podran beneficiar entre 14 i 19 usuaris, alguns dels quals ja es tenen identificats. Una part dels habitatges es destinaran a  persones amb més autonomia i d’altres a les que tinguin més necessitats assistencials.