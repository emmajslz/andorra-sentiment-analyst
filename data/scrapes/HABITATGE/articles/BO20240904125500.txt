L'adjudicació dels pisos de lloguer assequible del Pas es farà a inicis d'octubre

Fins a aquesta data poden concorre a la convocatòria els inscrits al registre

El procediment d'adjudicació dels pisos de lloguer a preu assequible del Pas de la Casa, que va cedir el Comú d'Encamp al Govern, començarà el proper 18 de setembre, segons l'edicte del comitè director de l'Institut Nacional de l'Habitatge publicat avui al BOPA.. 
Segons es recull, poden concórrer a aquesta convocatòria les persones inscrites al Registre de sol·licitants d'habitatges de preu assequible abans de la data esmentada. Serà també a partir del dia 18 que es notificarà a cada persona inscrita l'aprovació de la convocatòria. Llavors, els inscrits tindran 15 dies naturals per manifestar la voluntat de participar en el procés d'adjudicació, que conclouen el dia 3 d'octubre.
Pel que fa a la tipologia de pisos de l'edifici La Solana del Pas, tal com ja es va informar n'hi ha 5 d'una habitació que es llogaran al preu mensual de 470 euros; 8 que s'arrendaran a 650 euros; i 2 de tres habitacions, un de més gran i amb terrassa que costarà 825 euros i un altre més petit i sense terrassa al preu de 790 euros.
I en quines condicions estan actualment aquests pisos? Doncs pintats de nou i buits de mobiliari, amb la cuina que té únicament vitroceràmica, forn i campana extractora. L'edifici disposa d'ascensor. També es comunica que també hi ha disponibles places d'aparcament i trasters al preu de 80 euros mensuals, sense possibilitat de cedir-se per separat. El que sí es pot fer, sempre que hi hagi disponibilitat, és d'obtenir la cessió de dues places d'aparcament i traster per persona o unitat de convivència adjudicatària.
L'edicte també informa que la renda o preu assequible té en compte el preu assequible inicial establert per a l'habitatge i la capacitat econòmica de la persona o la unitat de convivència adjudicatària. Així doncs, si el 30% dels ingressos dels adjudicataris són superiors al preu assequible aprovat, la renda establerta per al pis adjudicat s'incrementa fins a aquest import, sense que aquesta pugui superar, però, el preu de mercat menys un 25%.
L'edicte recorda, a més, que els adjudicataris poden sol·licitar un ajut per a l'habitatge de lloguer sempre que es compleixin els requisits per fer-ho.
S’hi han de presentarPreguntat sobre les dades del registre, el ministre portaveu, Guillem Casal, ha assenyalat que encara no les podia concretar, tot i que ha assegurat que del total de persones o unitats de convivència registrades sí que n’hi ha que compleixen el criteris requerits. 
Igualment, ha recordat que els que hi estiguin interessats s’han de presentar a la convocatòria perquè “la manca de concurrència voluntària a dues ofertes públiques d’habitatge a preu assequible” és una de les causes de baixa del Registre de sol·licitants d’habitatge públic, com estableix el seu reglament.
“Hem d’agilitzar” la tramitació de la llei òmnibusEl ministre portaveu, Guillem Casal, ha declarat avui que si “la voluntat compartida” de les forces polítiques és “solucionar la problemàtica de l’habitatge, entre tots hem d’intentar agilitzar el procediment parlamentari” de la Llei del creixement sostenible i de l’habitatge. Això sí, “sense renunciar als postulats ideològics o programàtics de cada formació política” amb esmenes que puguin reflectir-les. Ho ha dit en la roda de premsa posterior al consell de ministres. 
Al seu parer, és contradictori que es recrimini al Govern que “va tard” per revertir el problema d’accés a l’habitatge i que després la tramitació parlamentària  es dilati amb la presentació d’esmenes a la totalitat o demanant pròrrogues.