“Controls sistemàtics” i millora de la informació a Immigració

Interior vigilarà de prop la situació de famílies que no accedeixen al reagrupament

El ministeri de Justícia i Interior reforçarà els controls, que si fins ara es feien de manera aleatòria “ara es faran de manera sistemàtica”. Aquest és un dels aspectes bàsics tractats ahir durant la reunió mantinguda entre Interior i l’associació Argentinos en Andorra, segons va explicar el seu president, Marcelo Ponce. Es farà de cara a la temporada d’hivern, però sobretot ara mateix que hi ha aquest “allau de famílies”, amb unes 500 persones sense poder accedir al reagrupament, tal com va explicar recentment al Bondia. De fet, segons se’ls va comunicar, el mateix ministeri ja està en alerta i ja se n’ha informat la policia de fronteres. A més, s’ha obert la porta que aquests controls es portin a terme també en l’àmbit de l’habitatge, de les escoles i de les empreses.
També es reforçarà la informació i el contingut de la informació al web del servei d’Immigració. Sobre l’àmbit de la comunicació, des d’Argentinos en Andorra es fa molta incidència i fins i tot s’ha presentat un model dels elements bàsics que s’haurien d’incloure a l’hora de trametre la informació, que al seu parer ha d’anar més enllà d’una relació de la documentació necessària per obtenir la residència i treball. “També s’han d’afegir els requisits”, subratlla Ponce, de manera que “la informació sigui clara, explícita i arribi a temps”. Encara en relació amb això, en la trobada d’ahir es va acordar que tota aquesta informació es compartirà amb els actors implicats: Interior, Immigració, policia, Argentinos en Andorra i el consolat argentí a Barcelona “per fer una feina en conjunt”, remarca.  
D’altra banda, la reunió va servir, a més, per compartir dades tancades sobre autoritzacions de residència i treball de la temporada d’hivern i d’estiu. Així, pel que fa a la quota d’hivern, el total de permisos atorgats va ser de 4.907, més de la meitat dels quals es van donar a treballadors procedents d’Argentina. Tot i així, fa notar Ponce, cal tenir present que hi ha molts argentins que tenen passaport italià i espanyol, per la qual cosa, de fet, el percentatge de treballadors argentins de temporada d’hivern és encara més elevat. Quant a la quota d’estiu s’han emès a data de 26 agost un total de 501. 
ReagrupamentSegons Ponce, en relació amb el reagrupament, des d’Interior se’ls ha manifestat la intenció d’endurir més encara les condicions. Igualment, es vigilarà si a l’escola es detecten casos d’infants que porten temps sense poder accedir al reagrupament, cosa que constitueix una irregularitat. I és que tot i prevaldre el dret universal a l’educació, si es vol evitar aquesta situació és “per una qüestió de precarietat, perquè el seu tutor no cobreix les necessitats bàsiques de l’infant”. És un tema molt sensible, reconeix Ponce, i la sensació que té és que fer les coses de la millor manera “no serà una tasca fàcil”.