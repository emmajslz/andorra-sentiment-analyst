L’Institut de l’Habitatge rep un miler de consultes de gener a juny, un 17% més que en tot el 2023

Més de la meitat dels dubtes provenen de la part arrendatària i els pisos protegits, l’actualització de l’IPC i les pròrrogues dels contractes o els requisits i documents per accedir a ajuts són els temes generen més preguntes

L’Institut Nacional de l’Habitatge (lNH) ha rebut 1.014 consultes en matèria d’habitatge durant el primer semestre del 2024, una xifra que supera en un 17% el total de consultes rebudes durant tot el 2023 (868). Les consultes més freqüents són les que estan relacionades amb l’habitatge protegit (tant de protecció pública com de preu assequible) i sobre l’actualització de les rendes dels contractes d’arrendament (IPC) segons la Llei 24/2023, del 28 de novembre, de mesures d’estímul i d’estabilitat del mercat d’arrendament d’habitatges. Aquests dos temes han crescut un 176% i un 167%, respectivament. També genera dubtes, però amb menys proporció, les pròrrogues forçoses o els requisits i documents necessaris per accedir a ajuts.
L’INH ha fet públic aquest dijous l’informe que recull el balanç d’activitat entre els mesos de gener i juny del 2024. Tal com s’assenyala, l’increment de les consultes sobre habitatge protegit i sobre l’actualització de les rendes pot venir propiciat per la posada en marxa del Registre de sol·licitants d’habitatges a preu assequible el passat mes d’abril i de l’entrada en vigor de la llei 24/2023, del 28 de novembre, mesures d’estímul i d’estabilitat del mercat d’arrendament d’habitatges, respectivament.
Un aspecte a posar èmfasi és que les consultes més freqüents representaven cada any més del 70% del total de peticions que es rebien. Ara bé, durant el primer semestre del 2024 han representat una proporció encara més important, en concret, un 92,6%.
L’increment de les consultes sobre habitatge protegit pot venir propiciat per la posada en marxa del Registre de sol·licitants d’habitatges a preu assequible
Del total de consultes freqüents durant aquests sis primers mesos del 2024, un 23,7% són demandes d’informació sobre els requisits i documentació a presentar per inscriure’s als registres d’habitatges protegits, un 18,4% fan referència a l’actualització de les rendes dels contractes d’arrendament (IPC), seguit d’un 16,6% sobre els requisits i documentació que cal presentar per als ajuts que proporciona l’administració en matèria d’habitatge, ja siguin ajuts a l’habitatge de lloguer, programa d’impuls per a l’emancipació dels joves, programa extraordinari d’avals i ajut a la calefacció, entre d’altres. Un 16,1% estan relacionades amb la pròrroga forçosa del contracte d’arrendament i un 7% demanen informació sobre el procediment que cal seguir per recuperar l’habitatge per a ús propi o familiar.
Finalment, l’INH també ha respost consultes variades, que representen un 7,4% del total, entre les quals destaquen qüestions sobre el retorn de les fiances, la revisió de les clàusules del contracte d’arrendament, els deutes i la comunitat de propietaris.
Pel que fa a les persones que consulten, el 54% són persones arrendatàries, un 27% són immobiliàries, gestories, particulars i derivacions d’altres departaments del Govern d’Andorra i d’altres institucions del país i la resta, un 19%, persones propietàries d’edificis o d’habitatges.
Una de les novetats que va incorporar l’INH el mes de març passat en la seva pàgina web http://www.inh.ad/ és un apartat específic de consultes sobre diferents temes d’habitatge. D’aquesta manera, es vol donar resposta a les principals qüestions que afecten a persones arrendatàries, propietàries i professionals del sector immobiliari.
Les preguntes que precisament s’hi inclouen s’han escollit tot basant-se en les principals demandes d’informació que rep l’INH. Així, a part d’oferir el telèfon, el correu electrònic i l’atenció presencial com a mitjans de consultes també es proporciona una guia bàsica de resolució de dubtes online.
Durant el primer semestre del 2024, l’INH ha atès 44 consultes en relació als requisits i la documentació que cal presentar per accedir al programa extraordinari d’avals per comprar un habitatge per a residència habitual i permanent. Des de la publicació del decret, l’INH ha rebut nou sol·licituds per part de 16 persones de les quals, set resolucions són favorables, una desfavorable i una renúncia.