El coworking, una opció a l’alça

Els darrers quatre anys, el nombre d’espais al món destinats al treball compartit s’ha doblat, i aquest 2024 s’arribarà als 40.000 arreu

El creixement del coworking és exponencial. De fet, segons el darrer Estudi de Creixement Global del Coworking, el 2024 s’arribarà als 40.000 espais de treball compartit arreu del món, és a dir, el doble de quatre anys enrere, una dada que cal tenir en compte coincidint amb la commemoració, aquest 9 d’agost, del Dia internacional del coworking. 
Andorra no és una excepció en aquesta tendència a l’alça. El CEO d’Univers Bomosa, Marc Taló, i responsable de Hive Five, l’espai de coworking que fa més anys que es van instal·lar al país, destaca que “caldrà veure si la xifra continua creixent o s’estabilitza”. Aquest sistema representa un suport per als emprenedors, i Taló destaca que “Andorra en poc temps ha fet passos de gegant per diversificar sectors prioritaris” més enllà dels tradicionals, i considera que això “ha ajudat molt a fer l’entramat empresarial més competitiu”.
Actualment, Hife Five compta amb uns 140 usuaris. Taló explica que es tracta de persones de “més de trenta nacionalitats i de més de 50 sectors d’activitat”, amb un clar domini del tecnològic. El CEO d’Univers Bomosa destaca que la “col·laboració híbrida” i els esforços que s’estan fent tant des del sector privat com des del públic estan fomentant l’emprenedoria, i valora satisfactòriament el reglament que recentment ha aprovat l’Executiu i que regula el treball compartit, a través del qual es pot desplegar el que establia la Llei d’economia digital, emprenedoria i innovació.
Taló valora positivament que des del ministeri de Presidència, Economia, Treball i Habitatge se’ls “donés l’oportunitat” de dir-hi la seva i admet que van estar “contents” de poder aportar el seu punt de vista. El que més subratlla el responsable d’Univers Bomosa són les “garanties no només jurídiques” que es donen als coworkers amb aquest text, ja que més enllà d’això, els permet establir, entre d’altres, “els estàndards mínims” que han de complir. En aquest sentit, troba molt útil el reglament perquè es fa palesa, per exemple, la diferència entre “un coworking i un espai on es lloguen taules i cadires”.
I és que Taló reivindica que l’objectiu de Hife Five és “garantir uns estàndards mínims de treball i poder donar serveis d’alt valor afegit” als usuaris. En aquest sentit, exposa que la filosofia del seu coworking és “generar comunitat” i que els usuaris trobin “molt més que un espai amb taules i cadires”. Això es plasma amb tot un seguit de serveis que es donen als emprenedors perquè “se sentin ben acompanyats en el creixement del seu projecte”. Per això es programen activitats setmanals, fins i tot amb altres coworkings del país, com ara Ingeni o entitats com Actinn. De manera paral·lela, després de l’estiu ampliaran l’espai amb 1.000 metres quadrats més per oferir nous serveis, com ara un gimnàs i sales per a pòdcasts. El total de punts de treball que tindran entre els actuals i l’ampliació serà de 250, ja que se’n guanyaran 94.