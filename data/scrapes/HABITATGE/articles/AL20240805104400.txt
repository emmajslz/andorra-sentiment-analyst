Els pisos s’encareixen un 12% el segon trimestre tot i el descens de les transaccions immobiliàries

El preu per metre quadrat costa de mitjana 3.890,27 euros, mentre s’han tancat 365 operacions, un 20% menys que d’abril a juny del 2023

El preu del metre quadrat dels pisos que es venen al país s’ha encarit un 12% de mitjana durant el segon trimestre del 2024 si ho comparem amb el mateix període de l’any anterior. S’ha situat en els 3.890,27 euros, mentre que d’abril a juny del 2023 la xifra era de 3473,85 euros. Tot i l’aixecament de la moratòria a la compra de pisos per part dels inversos estrangers, l’entrada en vigor del nou impost i el fet que algunes operacions puguin trigar a autoritzar-se pot explicar el descens de les transaccions del 19%.
Així ho posen de manifest les dades fetes públiques pel departament d’Estadística. Si ens fixem en les dades dels darrers tres mesos, el preu mitjà del metre quadrat s’ha encarit un 12%. Ara bé, el valor dels béns tramesos ha estat de 209,8 milions d’euros (-21,6%), és a dir, un descens 57,8 milions que el mateix període del 2023.
Durant el segon trimestre de l’any s’han realitzat 365 transaccions immobiliàries, un 19% menys que fa un any, el que representa una caiguda de 86 operacions. Cal tenir en compte que a mitjan febrer es va aixecar la moratòria per als inversos estrangers i caldrà veure si la caiguda és fruit del nou impost que grava les operacions immobiliàries per part de forans o el termini que es triguen a autoritzar-les.
Totes les tipologies presenten una caiguda. En el cas dels pisos, habitatges unifamiliars i edificis pateixen un desdeny del 13% passat de 396 unitats a 341. S'han venut 427 terrenys i places d’aparcament (-10,3%). Finalment, de locals comercials el volum tramès ha estat de 10 (-67,7%)