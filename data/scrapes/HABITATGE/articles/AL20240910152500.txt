Els comuns volen un “rol preponderant i d’iniciativa” per aportar solucions en matèria d’habitatge

Els cònsols destaquen el “perfil tècnic” del seu nou representant a l’Institut Nacional de l’Habitatge, Lluís Ginjaume, i acorden crear una comissió de treball amb reunions cada dos mesos per establir les directrius que haurà de defensar

Els comuns de les set parròquies asseguren que volen agafar “un rol preponderant” per poder aportar solucions a la crisi de l’habitatge a través del seu nou representant a l’Institut Nacional de l’Habitatge, Lluís Ginjaume. En aquest sentit, en la reunió de cònsols celebrada aquest dimarts a Andorra la Vella s’ha decidit crear una comissió de treball entre les set corporacions per tal de recollir “la veu de tots els comuns” i fixar les directrius que haurà de defensar Ginjaume a l’Institut.
Segons han explicat els dos cònsols que han actuat com a portaveus, Sergi González i Cerni Cairat, l’anterior representants pràcticament no havia fet reunió amb els mandataris i no volen que es torni a repetir. “Tenim molt a dir i a fer en el tema de l’habitatge i la voluntat és treballar conjuntament amb el Govern”, ha assegurat el cònsol major de la capital, que ha detallat que que es faran reunions cada dos mesos entre representants dels comuns i Ginjaume per poder anar “marcant el discurs” que les administracions comunals voldran defensar.
Per ara no han volgut avançar les línies concretes que es plantejaran, però sí que han posat en valor el “perfil tècnic” del seu nou representants i “esperem d’ell que faci propostes i les porti al si de l’Institut”, ha manifestat Cairat, que ha destacat també el coneixement i l’experiència que té en la matèria per haver viscut en altres països o haver estudiat altres models habitacionals, “com el suís”.
La idea és que partint de les eines legals de què disposen els comuns, ja sigui en matèria fiscal o de cessió de terrenys, es puguin “treballar solucions per pal·liar la problemàtica que no és d’una sola administració”.
Tant Cairat com González han garantit que hi ha “el compromís de tots els cònsols” per avançar en aquesta línia.
D’altra banda, i en matèria d’urbanisme, els comuns també s’han mostrat disposats a treballar “proactivament i conjuntament” amb la comissió d’urbanisme i territori del Consell General de cara a la modificació de la llei del sòl. La idea és definir “el nou model territorial i d’urbanisme que permeti desenvolupar-nos de manera més ordenada i sostenible”, ha destacat el cònsol lauredià. D’entrada, a finals de mes, es farà una reunió per intercanviar intencions amb els grups parlamentaris i exposar la situació de cada parròquia. “Tot i que hi ha una voluntat conjunta d’ordenar millor, també és cert que hi ha set realitats distintes”, ha assenyalat Cairat, indicant que encara és “prematur” parlar sobre què es modificarà.
Precisament, en aquest mateix àmbit han indicat que hi ha el compromís de tots els comuns perquè a finals d’octubre tothom hagi entregat a Govern els estudis de càrrega, els quals en algun cas encara s’estan acabant de revisar.
També en la reunió de cònsols s’ha fet l’adjudicació d’un estudi tècnic-econòmic que ha de servir de base per al concurs de la nova concessió de la recollida de residus. El contracte actual acaba el 2025, però la voluntat és “millorar els criteris de recollida selectiva” per millorar “l’eficiència i optimitzar” un recurs que cada any costa 7 milions a les arques comunals. Segurament es farà una pròrroga del contracte i la nova concessió seria efectiva cap al juliol del 2026.
Finalment, s’ha encarregat al comú d’Encamp que convoqui un concurs conjunt per a les set parròquies per tal d’adquirir una nova eina informàtica per al cens, ja que l’actual data de 1982. El nou sistema ha de permetre “facilitar la vida als administrats i fer més fàcil la gestió interna i la comunicació entre administracions”.