Canvis en el el reglament de l'INH per regularitzar la situació de Marta Alberch

La modificació contempla que en cas de vacant de la presidència el segon membre assumeixi les funcions de direcció

El Govern ha impulsat un canvi en el reglament de l'institut nacional de l'habitatge (INH) que ha de permetre que les persones que ocupen el segon i el tercer lloc en el consell directiu de l'ens puguin assumir la presidència en cas de vacant. D'aquesta manera, ha manifestat la ministra de Presidència, Economia, Treball i Habitatge, Conxita Marsol, es "regularitza" la situació de Marta Alberch que a partir d'ara s'incorporarà ja a ple temps amb funcions de direcció a l'institut.
Cal recordar que en produir-se la vacant de Josep Maria Pla el Govern va decidir nomenar Marta Alberch com a representant de l'executiu al comitè director de l'INH i que ara faltava que els comuns decidissin qui nomenaven, ja que fins llavors Alberch era la representant de les corporacions comunals. La modificació contempla que en cas de vacant de la presidència el segon membre nomenat pel Govern assumeixi les funcions de direcció sempre que pugui fer jornada laboral completa i si no, la tercera persona que forma part del consell directiu.
Marsol també ha manifestat que espera que aquest mes de juliol es pugui formalitzar la cessió a l'INH dels quinze pisos del Pas de la Casa a l'institut de tal manera que ja es pugui fer l'oferta d'aquests habitatges aquest mes mateix.