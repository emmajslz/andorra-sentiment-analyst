Espot veu “prematur” parlar sobre un avançament electoral vinculat al referèndum de l’acord

El cap de Govern respon a la petició que ha plantejat Marsol

Xavier Espot considera que és “prematur” especular sobre un avançament electoral vinculat al resultat (favorable o desfavorable) del referèndum de l’acord d’associació previst per a l’any vinent. El cap de Govern, que ha visitat avui la casa de colònies AINA acompanyat de cinc ministres, ha contestat així a les paraules de Marsol d’aquest matí. La ministra de Presidència i Habitatge ha dit que caldrà convocar eleccions sigui quin sigui el resultat de la votació. 
Per a Espot, les declaracions de Marsol s’emmarquen en les “opinions personals i respectables” i ha insistit que cal “desvincular l’acció de Govern del referèndum”.  “No és una votació per premiar o castigar el govern de torn. Aquest govern encara té tres anys de vida“, ha indicat el cap de Govern.
Espot ha respost Marsol en la compareixença posterior a la visita i el dinar a la casa de colònies canillenca on ha estat acompanyat per les ministres Imma Tor, Mònica Bonell i Trini Marín, i els ministres Jordi Torres i Guillem Casal, i el secretari d'Estat per a les Relacions amb la Unió Europea, Landry Riba. 
El ministre de Turisme, Jordi Torres, ha valorat la baixada de turistes al país durant el mes de juliol. Les xifres han disminuït un 1,8% en excursionistes, persones que no pernocten al país, i d'un 1,4% dels turistes. En referència a les dades, Torres ha esmentat que no és molt significatiu, però ha especificat en què han augmentat els visitants catalogats com d'altres nacionalitats amb un 13% i ho ha valorat com a "rellevant".
D'altra banda, la ministra de Cultura, Mònica Bonell, ha afirmat que fins aquest dijous, ja han visitat l'Espai Columba per veure les pintures murals de Sant Esteve més de 500 persones, totes elles residents del país. Bonell també ha comentat que durant la celebració del Cirque du Soleil en el país, hi ha hagut 100 voluntaris en les 24 sessions que s'han dut a terme. Finalment, la ministra ha volgut felicitar els dos atletes que han participat en els Jocs Olímpics de París, dient que "no ens podem sentir més orgullosos".