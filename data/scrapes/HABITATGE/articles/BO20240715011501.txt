Els joves demanen allargar la cobertura sanitària fins als 35 anys

El FNJA engegarà una enquesta sobre la discriminació laboral per qüestió d’edat

Des del Fòrum Nacional de la Joventut d’Andorra (FNJA) s’ha recollit la preocupació dels joves per la salut en general i per l’accés a aquesta en particular, ja que actualment la cobertura sanitària com a assegurat indirecte de la CASS s’acaba als 25 anys mentre que, d’una banda, la definició de jove arriba als 35 anys i, de l’altra, “han canviat molt les tendències d’estudis des de fa vint anys a avui en dia”. Així ho defensen la presidenta i la vicepresidenta del FNJA, Lisa Cruz i Isabella Vargas respectivament. En aquest sentit, des de l’entitat s’ha posat damunt la taula la possibilitat “d’ajustar aquesta realitat” i allargar la cobertura com a assegurat indirecte fins als 35 anys tant en el marc del Pla Nacional de Joventut com en el Pla Nacional de Salut.Pel que fa als estudis, Cruz considera que les tendències han canviat i “fàcilment els acabes quan tens 25 o 26 anys, si fas un doctorat arribes als 30 molt fàcilment”. I això lliga amb les “dificultats que tenim per emancipar-nos, per poder trobar un lloguer per poder sortir de casa dels pares”, explica Vargas, que considera que si no es pot ser “completament independent” tampoc es pot obligar “a tenir una feina d’x hores o x salari, que tampoc és evident, per poder accedir a allò que hauria de ser universal”. “Trobar una feina i desenvolupar-se al país no és evident –assenyala la presidenta del FNJA– i què fas llavors amb la teva salut? No pots estar malalt durant els dos anys que tardes a trobar una feina?”. I això sense tenir en compte que hi ha gent que per la seva condició necessiten medicació continuada. Per tot l’exposat, consideren que “al final no poder accedir a la salut més enllà dels 25 anys crea discriminació i menys oportunitats”, diu Vargas.
Discriminació laboralI parlant de les dificultats per emancipar-se i discriminació, un dels projectes que el FNJA vol engegar molt properament passa per l’estudi de la discriminació laboral per qüestió d’edat. “Quins són els drets laborals que tenen els joves comparats amb altres edats?” és la pregunta que es planteja i que ha de permetre veure com “impacten i sovint discriminen els joves”, considera Cruz, que afegeix que “moltes vegades ens trobem amb situacions en les quals no es tracta el jove de la mateixa manera, o no se li dona el que se li hauria de donar o s’aprofita una mica de la seva innocència i el seu desconeixement, i no se li apliquen els mateixos drets que a una altra persona”. L’enquesta que es vol engegar des del FNJA vol “veure quina és la situació dels joves, quines han sigut algunes situacions de conflicte o de malestar a nivell dels seus drets laborals i després veure quin és realment l’impacte comparat amb les polítiques públiques i a la legislació actual”, i poder analitzar les coses que “potser s’haurien de canviar”.En aquest punt, i relacionat amb les dificultats per emancipar-se que els porten també a demanar l’allargament de la cobertura sanitària com a assegurats indirectes, Vargas es queixa que “et trobes que has invertit una gran part dels teus estalvis i del teu temps a formar-te, a tenir una educació completa o la més completa possible, per haver d’accedir a feines que estan molt properes al salari mínim”. I això fa que es plantegin el perquè de “l’esforç” que representen els estudis “si no puc accedir a feines que realment estiguin relacionades amb el que jo m’he format i que jo senti que m’estan donant un tracte digne”.Són conscients que no són situacions que vinguin d’ara, sinó que abans que ells hi ha hagut diverses generacions que han passat pel mateix quan eren joves, però “és una mica el paper del jove reivindicar aquesta necessitat de canvi més ràpid i més contundent que no necessàriament es fan des de les polítiques públiques actuals”, reivindica Cruz, que recorda que el FNJA és una “entitat petita” amb pressupost “relativament reduït” que busca “apropar el màxim possible els joves a aquesta vida social, política, econòmica i cultural del país”. I en aquest sentit, l’entitat recorda que fa d’enllaç entre els joves i els estaments polítics, per traslladar les problemàtiques i buscar solucions per al conjunt de joves.