Els lloguers dels pisos del programa Reviu de la capital oscil·laran entre els 400 i els 750 euros

El Comú finançara les reformes i les bonificarà en un 20% i garantirà el cobrament dels arrendaments

El Comú d’Andorra la Vella finançarà les obres de reforma de pisos buits de propietaris que els cedeixin a la corporació per posar-los al mercat de lloguer. A més, bonificarà un 20% d’aquests treballs de rehabilitació. Però no només això, també garantirà el cobrament dels lloguers als propietaris, i sobretot se’ls donarà “seguretat jurídica”. Igualment, se’ls garantirà la gestió administrativa i si és el cas de la cèdula d’habitabilitat, i la bonificació de certs tributs relacionats amb l’habitatge. I encara més, la corporació s’encarregarà del manteniment dels habitatges i de retornar-los com si fos el primer dia. Les condicions per a qui té el pis? Cedir-lo a la corporació per un període de 10 anys i retornar el cost de la reforma, menys el 20%, és clar, en un termini de 5 i 10 anys, cosa que es faria descomptant-ho del preu de lloguer mensual. 
Aquestes són les principals característiques del programa Reviu, un projecte que Enclar portava al programa electoral i que han presentat aquest matí el cònsol major de la capital, Sergi González, i el conseller de Transformació Digital i Sostenibilitat, i d’Habitatge, Marc Torrent. L’objectiu de la iniciativa? Estimular els propietaris que tenen pisos buits perquè els posin al mercat de lloguer.
I a quin preu es llogaran aquests pisos? Doncs en el cas d’un estudi, entre 400 i 500 euros; si es tracta d’un pis d’una habitació, entre 400 i 600; de dues habitacions, entre 500 i 700; i de tres, entre 550 i 750. I per què aquests imports? Segons ha explicat Torrent, s’han establert tenint en compte el salari medià, que ronda els 2.040 euros i el 33% que diferents organismes internacionals coincideixen a assenyalar que hauria de ser el màxim dels ingressos que les famílies haurien de destinar a la llar. Si, a més, els pisos tenen traster i plaça de pàrquing s’establirà el cost d’aquests espais a part.
Com a molt, 40.000 eurosAnant al detall del cost de les reformes que s’ha calculat, a tall d’exemple, el conseller Marc Torrent ha exposat que el Comú finançarà la reforma de bany i cuina per un valor de 10.000 euros, 8.000 dels quals haurà de tornar el propietari a 5 o 10 anys vista, tal com s’ha dit. I si es va al màxim de finançament per part del Comú, per una reforma integral d’un habitatge de tres habitacions, dos banys i una cuina, es cobrirà fins a 40.000 euros, 8.000 dels quals seran bonificats i la resta a retornar en 5 o 10 anys.
La intenció de la majoria comunal és aprovar aquest reglament a la sessió de Consell de Comú del pròxim 1 d’agost perquè surti publicat al BOPA el 7 d’agost. A partir de llavors i durant tres mesos es podran presentar sol·licituds de propietaris que vulguin incorporar els seus pisos buits al programa Reviu. Durant aquests tres mesos, es faran les inspeccions tècniques per avaluar l’estat dels pisos i les reformes escaients. Convé recordar que el Comú destina per aquest 2024 un total de 150.000 euros al programa Reviu i que cada any tindrà una partida assignada.
Quants pisos es podrien acollir al programa Reviu? González s'ha remès al que ja va dir quan es va anunciar que s’estava treballant el reglament: entre 16 i 20. Uns pisos, d’altra banda, que ha donat a entendre que podrien ser diferents dels que han aflorat arran de la feina de comprovació encarregada pel Govern amb les dades de FEDA, i que serien uns 250, segons ha compartit el cònsol major. 
En paral·lel, el Comú treballarà el reglament amb els requisits que els ciutadans hauran d’acreditar per poder accedir a aquests pisos. Però no només això, perquè tal com ha posat en relleu González el Reviu és una part d’una iniciativa més àmplia que té com a finalitat recuperar tipologies diverses d’espais com ara altres edificis, terrenys i locals comercials per posar-los a disposició de la ciutadania.
Reunió amb MarsolFinalment, serà la setmana que ve quan tindrà lloc la tan anunciada reunió dels cònsols de la capital amb la ministra de Presidència, Economia i Habitatge, Conxita Marsol, per abordar la construcció dels pisos de lloguer a preu assequible de la zona del Cedre. En aquest sentit, i com en altres ocasions, González ha  manifestat que hi ha “bona sintonia” entre ambdues parts per tirar endavant el projecte. De fet, ha indicat que ja s’han adjudicat les prospeccions. Segons Torrent, també s’està treballant ja en el projecte amb un despatx d’arquitectura.
Calendari de solucions per a les fonts, en una setmanaFa pràcticament dos mesos que les fonts de la Rotonda van deixar de funcionar per una avaria i que la corporació va convocar una reunió d’urgència per explicar que es faria un peritatge i que “per sort” encara no s’havia fet la recepció dels treballs. Preguntat avui, el cònsol major, Sergi González, per l’estat de la qüestió, ha anunciat que la setmana vinent es faria una trobada amb les parts implicades per establir “la calendarització de solucions” i determinar “les demandes de responsabilitats”.