Sense resposta del Govern sobre la participació econòmica per fer els pisos del Cedre

El comú presenta l’avantprojecte arquitectònic a Marsol i torna a estendre-li la mà perquè l’executiu hi col·labori, si bé adverteixen que mentre no s’aclareixi la qüestió “no s’aturarà l’avançament dels treballs”

El comú d’Andorra la Vella segueix sense una resposta del Govern sobre la possibilitat que col·labori econòmicament en la construcció dels pisos de lloguer a preu assequible del Cedre. Així s’ha confirmat des de la corporació després que aquest dilluns es produís la trobada entre les dues parts que feia setmanes que s’esperava. La reunió va servir perquè des del comú es presentés l’avantprojecte arquitectònic i es tornés “a allargar la mà” a l’executiu per comptar amb la seva col·laboració, però de moment no hi ha cap decisió presa. Amb tot, des de la corporació de la capital adverteixen que mentrestant “no s’aturarà l’avançament dels treballs”.
La construcció dels pisos de lloguer assequible al Cedre és un projecte que precisament va engegar l’actual ministra d’Habitatge, Conxita Marsol, quan era cònsol d’Andorra la Vella. En aquell moment es va intentar fer un concurs per trobar un privat que assumís la construcció i gestió dels pisos, però va quedar desert. Amb el canvi de corporació després de les eleccions del desembre, la proposta es va voler revisar i des del primer moment s’ha mostrat la intenció que el Govern també formés part del projecte.
Després de setmanes d’espera, aquest dilluns al matí hi va haver reunió entre el cònsol de la capital, Sergi González, el conseller de Transformació digital, Sostenibilitat i Habitatge, Marc Torrent, i Conxita Marsol. Des del comú s’ha informat que es va aprofitar per presentar l’avantprojecte de l’equip d’arquitectura guanyador del concurs pel disseny dels futurs pisos, on es preveuen una trentena d’habitatges de 3, 2 i 1 habitacions.
De moment encara s’està treballant amb l’equip d’arquitectes per tancar els últims serrells del projecte i de fet, també s’està finalitzant la prospecció de l’estructura de l’edifici per saber-ne l’estat. Però tot i així s’ha volgut tornar a “allargar la mà” al Govern per comptar amb la seva participació.
En aquest sentit, des del comú s’ha volgut deixar clar que tot i no tenir resposta de l’executiu “no s’aturarà l’avançament dels treballs” per fer realitat la proposta. I és que des de l’inici del mandat l’equip de govern ha remarcat que l’habitatge és una de les seves prioritats i, de fet, la setmana passada també es va a donar a conèixer el funcionament del programa ‘Reviu’, que busca fer entrar al mercat de lloguer pisos que actualment estan buits.
Des del Govern només s’ha confirmat la reunió i no s’ha volgut comentar cap altre detall sobre les qüestions tractades.