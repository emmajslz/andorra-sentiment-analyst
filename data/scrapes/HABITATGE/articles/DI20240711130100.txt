El 62% de les demandes rebudes pel raonador el 2023 van ser per habitatge

La pròrroga de contractes ha provocat una davallada d'expedients sobre els lloguers

El raonador del ciutadà, Xavier Cañada, ha presentat avui l’informe anual relatiu al 2023 elaborat per l’equip del seu antecessor, Marc Vila. Durant la compareixença en comissió al Consell General, Cañada ha repassat la tipologia de les demandes rebudes, n’ha valorat les dades i ha ofert les conclusions resultants. La tipologia dominant entre els expedients és l’habitatge. Una de les dades més “preocupants” que ha assenyalat és la del nombre de demandes rebudes amb relació a l’habitatge que suposen un 62% respecte del total amb 219 expedients durant tot l’any 2023 d’un total de 349. 
Un 63% d’aquestes demandes les van presentar ciutadans amb més de vint anys de residència al país; el conflicte expressat per aquests ciutadans era la decisió dels propietaris dels habitatges de fer-ne fora els inquilins. En aquest sentit, Cañada ha remarcat que la Llei 24/2023 de mesures d’estímul i d’estabilitat del mercat d’arrendament d’habitatges  (aprovada el novembre del 2023) i que fixa la pròrroga de contractes fins al 2027 va provocar una notable reducció de la presentació d’expedients relatius a la temàtica (dels 33 presentats al novembre es va passar a 4 demandes registrades al desembre).