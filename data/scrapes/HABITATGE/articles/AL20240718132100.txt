La capital estableix entre 400 i 750 euros el preu del lloguer dels pisos del programa ‘Reviu’

El comú es farà càrrec de les obres de reforma amb una subvenció del 20%, garantirà el cobrament de les mensualitats i els participants tindran bonificacions dels tributs relacionats amb l’habitatge

Una de les prioritats del comú d’Andorra la Vella és l’habitatge i per aquest motiu ja ha enllestit el programa ‘Reviu’. El pròxim 1 d’agost s’aprovaran les bases perquè els propietaris amb pisos buits els puguin cedir per poder-los posar al mercat de lloguer. Tindran tres mesos per presentar les seves sol·licituds i la corporació analitzarà les reformes que s’hi ha de fer, les quals en finançarà un 20%, a més de garantir el cobrament de la mensualitat que depenent del tipus d’immobles el preu del lloguer oscil·larà entre 400 i 750 euros.
El cònsol major, Sergi González, s’ha mostrat molt content de poder presentar la iniciativa que té com a objectiu “recuperar espais que estan tancats”. Remarca que en un moment en què la construcció continua estant en un moment àlgid poder posar pisos buits al mercat “comporta un estalvi econòmic i mediambiental”.
El conseller de Transformació digital, Sostenibilitat i Habitatge, Marc Torrent, ha explicat que “es tracta d’una eina més perquè es posin pisos buits al mercat de lloguer a través d’una cessió al comú que pugui garantir un preu regulat”
El pròxim 1 d’agost en la sessió de consell de comú s’aprovaran les bases que establiran l’accés per part dels propietaris al programa que vulguin cedir els immobles que no estiguin ocupats, sigui pel motiu que sigui, i també s’està treballant amb els requisits que hauran de tenir les persones que vulguin optar a algun dels pisos. El conseller de Transformació digital, Sostenibilitat i Habitatge, Marc Torrent, ha explicat que “es tracta d’una eina més perquè es posin pisos buits al mercat de lloguer a través d’una cessió al comú que pugui garantir un preu regulat”.
La corporació fixarà un termini de tres mesos per presentar les sol·licituds i al novembre començarà a visitar els immobles per veure les reformes que s’han de fer. González ha dit que tenen “entre 16 i 20 persones interessades”. Aquest any s’hi destinarà una partida de 150.000 euros i assumirà en un primer moment l’import dels treballs d’adequació que s’hagin de fer, tot i que només en subvencionarà un 20%. La resta, se n’haurà de fer càrrec el propietari a través d’una quota fixa durant cinc anys o durant tot el conveni que, tindrà un mínim de deu anys.
Per estimular als propietaris Torrent ha dit que “garantirem el cobrament dels lloguers, així com la gestió integral de les obres, l’obtenció de la cèdula d’habitabilitat, la bonificació de qualsevol tribut comercial amb relació a l’habitatge i el retorn de l’immoble en bon estat quan s’acabi el contracte”.
Els preus de lloguer, segons el cònsol major, s’han fixat a partir del salari medià que està als 2.040, segons les darreres dades publicades per Estadística. Amb la voluntat que no se superi el 30% dels ingressos que es destinin a l’habitatge s’ha fixat una graella de preus que per un estudi oscil·len entre 400 i 450 euros. Per a un pis d’una habitació, l’import fixat és d’entre 450 a 600 euros; per a un de dues habitacions es pagaran entre 500 i 700 euros i per a un de tres s’haurà d’abonar entre 550 i 750 euros.
Per estimular als propietaris Torrent ha dit que “garantirem el cobrament dels lloguers, així com la gestió integral de les obres, l’obtenció de la cèdula d’habitabilitat, la bonificació de qualsevol tribut comercial amb relació a l’habitatge i el retorn de l’immoble en bon estat quan s’acabi el contracte”.
El comú ha fixat els imports màxims que destinarà per pis i que oscil·len entre 10.000 euros en el cas que només s’hagin d’arreglar el bany i la cuina, dels quals n’assumirà 2.000. El cost es va incrementant com més gran és l’habitatge. En aquest sentit, per un pis d’una habitació l’import seria d’uns 25.000 euros; pel de dues, 30.000 euros i per a un de tres dormitoris la quantitat ascendiria a 40.000 euros.
Marc Torrent exposa la seguretat jurídica que se li dona al propietari amb aquest programa i “hem d’entendre el motiu pel qual tenen tancat l’habitatge”. Des del comú són conscients que “amb els preus del lloguer no som atractius, però si busquen un preu de mercat entenem que ja el tindrien llogat”.
D’altra banda, el cònsol major ha dit que la setmana vinent tenen una reunió amb la ministra de Presidència, Economia i Habitatge, Conxita Marsol, per intentar tancar la col·laboració de finançament dels pisos socials del Cedre. En aquest sentit, ha dit que “hi ha bona sintonia”.