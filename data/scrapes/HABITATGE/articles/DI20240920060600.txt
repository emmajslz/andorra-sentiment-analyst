Ingressats 25 adults en centres estrangers de salut mental

Mas sosté que el sistema de trasllat i el protocol de retorn funcionen correctament

El SAAS manté ingressats 25 adults en centres de salut mental estrangers, ja que el Principat no compta amb un equipament que permeti garantir un internament complet. En va informar la ministra de Salut, Helena Mas, ahir en una compareixença al Consell General juntament amb la ministra d’Afers Socials, Trini Marín. Totes dues van desplegar les accions en curs i previstes en matèria de salut mental. Mas considera que Andorra no requereix un centre d’internament per a pacients amb patologies de salut mental, ja que els convenis bilaterals amb Espanya i França funcionen correctament per poder transferir malalts que necessitin un ingrés. La ministra, de fet, va referir-se al futur centre que s’obrirà al seminari de la Seu d’Urgell. Un projecte liderat pel Bisbat que oferirà proximitat als pacients andorrans.
Mas va presentar tots els eixos del Pla Integral de Salut Mental i Addiccions, que contempla diferents línies estratègiques: prevenció de les conductes suïcides, suport als col·lectius vulnerables o en risc, assistència sanitària comunitària, formació dels equips mèdics i de seguretat, un model de llars que combina tutela i autonomia i recollida de dades (registre de diagnòstics, enquestes...). De les 62 accions incloses al PISMA, per ara se n’han completat 6, 33 estan iniciades o en continuïtat (són de llarg recorregut) i 23 estan pendents d’activar.
Una altra de les dades destacades de la compareixença va ser la de la incorporació a l’equip del SAAS de vuit especialistes en salut mental entre el 2022 i el 2023 (dos psicòlegs, dos psiquiatres, dos infermers, un terapeuta emocional i un educador social). La ministra va remarcar, a més, que el model d’habitatge per als pacients de salut mental en tractament ha de prioritzar l’autonomia, que cal completar amb una tutela que pot ser variable en funció de l’estat del malalt. En aquest sentit, Mas va manifestar que a finals d’any haurien d’estar disponibles els pisos del Solà d’Enclar per a persones amb patologies de salut mental.
Mas també va confirmar que la setmana vinent hi ha acordada una reunió entre els veïns del Ròdol i el SAAS per desencallar el trasllat de les consultes externes de salut mental al bloc. No va donar la data exacta de la trobada, però va avançar que serà una reunió “tècnica” per “parlar amb la comunitat” i atenuar la incomoditat generada. La ministra va admetre que “potser no vam preveure el malestar veïnal”. Tot i així, va precisar que la integració de consultes mèdiques en altres edificis residencials ja “es fa habitualment” i va subratllar que els pacients d’aquest tipus d’especialitat no són sinònim de “cap conducta estranya”.