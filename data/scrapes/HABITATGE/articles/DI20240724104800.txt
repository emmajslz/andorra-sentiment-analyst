El comú amplia la deixalleria per fer-la més eficient

Els treballs consistiran en la construcció d’una coberta per protegir l’espai annex exterior, d’uns 110 metres quadrats

El comú d’Escaldes-Engordany treballa per ampliar la deixalleria comunal, situada a la partida d’Ensucaranes, al límit de la parròquia amb Encamp. L’objectiu de la intervenció és millorar-ne el funcionament. Per aquest motiu, ja ha adjudicat el contracte de redacció del projecte executiu i de direcció d’obra dels treballs d’ampliació de la infraestructura al gabinet Naudi Arquitectura, per uns honoraris del 12% sobre el cost de l’obra realment executada. El cost dels treballs serà de 50.000 euros.
Segons van detallar fonts de la corporació, l’obra consistirà en la construcció d’una coberta per protegir l’espai annex exterior, que en total té una superfície en planta d’uns 110 metres quadrats. La finalitat de l’ampliació de l’equipament és poder emmagatzemar la maquinària i els materials en aquesta nova zona. D’aquesta manera, s’alliberarà espai interior a la deixalleria. El comú va apuntar que això permetrà facilitar les tasques de selecció de materials. En definitiva, aquesta actuació vol contribuir a fer més eficient el funcionament de la planta.
A partir del passat mes de maig el comú va modificar l’horari d’obertura al públic de la deixalleria. El canvi, que vol millorar el servei que s’ofereix als ciutadans, va comportar l’obertura de l’equipament en horari continuat –de vuit del matí a quatre de la tarda– i no partit –de vuit del matí a una de la tarda, i de tres a sis de la tarda–, com s’havia fet fins aleshores. La decisió es va prendre després d’observar que els usuaris deixaven un gran volum de residus i voluminosos a la porta de la deixalleria quan estava tancada durant la franja del migdia i que, en canvi, era inferior durant la tarda.
El comú, d’altra banda, va recordar que la parròquia disposa també d’una altra instal·lació en què poden dipositar residus, voluminosos o estris vells a partir de les quatre de la tarda: la minideixalleria de l’avinguda del Fener, que habitualment obre fins a les set de la tarda. El fet de poder combinar els horaris i l’ús d’ambdues instal·lacions permet adequar el servei a les necessitats dels ciutadans, així com optimitzar les hores de treball dels operaris, que en no haver de parar al migdia poden fer les tasques de desballestament de manera continuada.
La deixalleria de la partida d’Ensucaranes –d’uns 300 metres quadrats dividits en planta baixa i altell– va inaugurar-se el novembre del 2011. L’equipament va prendre el relleu de l’antiga deixalleria de l’avinguda del Pessebre, situada a la parcel·la on el comú i el Govern construiexen un projecte de pisos a preu regulat i que havia estat utilitzada com a aparcament.
EL PROJECTE
1 AMPLIACIÓ DE LA DEIXALLERIA COMUNAL
Es construirà una coberta per protegir l’espai annex exterior, on s’emmagatzemarà la maquinària i els materials de treball. L’alliberament de l’espai interior permetrà facilitar la selecció de deixalles.
2 EL COST DE LES OBRES, UNS 420.000 EUROS
Els treballs tindran un cost d’uns 420.000 euros. L’import aproximat dels honoraris al gabinet encarregat de la redacció del projecte executiu i la direcció d’obra és de 50.000 euros.
3 MODIFICACIÓ DELS HORARIS D’OBERTURA
Al maig la deixalleria va modificar l’horari. Ara obre a les vuit del matí i tanca a les quatre de la tarda. El canvi ha permès adaptar les instal·lacions a les necessitats dels usuaris.