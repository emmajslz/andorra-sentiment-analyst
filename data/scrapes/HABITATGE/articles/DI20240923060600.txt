La distància entre farmàcies s’anul·la si es tracta d’un trasllat forçós

El Col·legi acorda la mesura en contextos de pujades del lloguer inassumibles

El Col·legi de Farmacèutics acorda anul·lar el criteri de respectar una distància mínima de 250 metres entre establiment i establiment per autoritzar noves obertures en cas de trasllat forçós, una situació que en gran part és causada per un augment del preu del lloguer que esdevingui inassumible per al farmacèutic. Amb la decisió, que es va prendre el dijous en el si de l’assemblea, el Col·legi continua les passes de la ministra de Salut, Helena Mas, que va avançar en una entrevista a DiariTV que estaria oberta a “encaixar” la demanda d’una part del col·lectiu que apel·la que el criteri de distància perjudica el que hagi de deixar el local per la pressió immobiliària i ja no pugui instal·lar-se a la mateixa zona. Tanmateix, la voluntat és que aquest apunt es reculli en la futura llei d’ordenació del sector farmacèutic, de la qual s’espera que es tanqui ben aviat –malgrat que el ministeri encara no ha facilitat públicament els terminis amb què treballa–.
Tot i això, una de les tasques que caldrà resoldre és l’acotació del nou criteri segons el llindar de l’augment del lloguer. Tanmateix, la de l’increment del preu del lloguer pot ser una de les casuístiques, però cal no oblidar que també és possible que, directament, el propietari de l’immoble faci fora als farmacèutics per buscar així negocis més lucratius. La nova tessitura del moment al país obliga a dotar d’una protecció els establiments, sobretots aquells situats en les parròquies centrals on l’escalada dels lloguers està assolint cotes de preus que només poden assumir les grans cadenes o franquícies –fet que està provocant una mutació en els tipus de comerç arreu del principat, amb l’adeu forçat del petit comerç local de tota la vida arrelat a la zona–.
En aquest sentit, cal tenir en compte dues coses. La primera és que les farmàcies no són uns establiments comercials a l’ús, sinó que formen part del cos del sistema sanitari i que tenen una funció social imprescindible per a la ciutadania. La segona, i amb una clau relació al primer motiu, el moviment brusc del canvi de la localització acabaria repercutint de manera indiscutible i directa sobre el consumidor, que en molts casos ja ha establert un espai de confiança amb el seu farmacèutic. De fet, així ho va expressar la titular de la cartera en l’entrevista a DiariTV, mostrant-se sensible amb la casuística perquè també “perjudicaria l’usuari” d’aquella farmàcia.