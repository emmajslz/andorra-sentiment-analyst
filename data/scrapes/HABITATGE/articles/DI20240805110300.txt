El preu mitjà dels pisos augmenta a 3.890 euros per metre quadrat

Les transaccions immobiliàries s'han reduït un 19% en el segon trimestre de l'any

L'encariment dels habitatges continua a l'alça aquest any amb un increment del preu mitjà per metre quadrat dels pisos del 12% en el segon trimestre de l'any fins als 3.890,3 euros, que es concreta en 416,4 euros més que la xifra dels primers tres mesos de l'any, segons les dades d'Estadística. L'augment de preus és d'un 11% si es té en compte a més els habitatges unifamiliars i els edificis que ha arribat a 3.691,7 euros, 364,8 euros més que en el trimestre anterior. 
La pujada de preus es produeix en un context de baixada de les transaccions immobiliàries que s'han reduït un 19,1% en el segon trimestre en comparació amb el mateix període del 2023, en passar de 451 a 365. El descens és del 14% en els últims dotze mesos amb un total de 1.617 operacions, 264 menys que en el període anterior. L'informe d'Estadística indica que s'han venut 975 béns immobles, 157 per sota de les xifres del segon trimestre del 2023. Les vendes corresponen a 341 pisos, habitatges unifamilars i edificis, 427 terrenys i places d'aparcament, una desena de locals comercials i naus i 197 catalogades com altres construccions. 
El valor dels béns immobles transmesos en el segon trimestre de l'any ha assolit 209.825.111 euros, un 21,6% per sota dels 267.617.203 euros del mateix període del 2023. El total de vendes de pisos, habitatges unifamiliars i edificis ha estat de 121 milions, 22 menys que l'any anterior, i el dels terrenys i aparcaments ha ascendit a 82,7 milions, gairebé 3 milions per sota del segon trimestre de l'any passat. Si la comparació es fa dels últims dotze mesos la baixada se situa en un 9,4%.
El descens de les transaccions immobiliàries ha comportat una baixada de la superfície transmesa d'un 32,5 per cent. L'informe publicat aquest matí especifica que el total de metres quadrats ha estat d'111.399, i en el segon trimestre del 2023 va arribar a 165.097. La caiguda acumulada en els darrers dotze mesos és del 46,4%.