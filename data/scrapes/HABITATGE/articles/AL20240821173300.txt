Fins a cinc anys de lloguer de pisos públics i més facilitats perquè hi accedeixin els joves

Marsol reconeix que el fet que inicialment la previsió fos de només tres anys generava “neguit” entre els interessats i, per això, s’amplia el termini; la primera convocatòria, la dels immobles del Pas de la Casa, es farà entre el 16 i el 30 de setembre i s’espera resoldre-la a mitjans d’octubre

Els pisos de lloguer públic s’atorgaran per un període de cinc anys i no pas de tres, com inicialment era la idea del Govern. La decisió es pren després d’escoltar “els neguits” que han expressat algunes de les persones que s’havien inscrit al registre per poder accedir a aquests immobles, per la por que generava que el contracte fos només de tres exercicis. El nou reglament també permet que aquelles persones de menys de 35 anys puguin apuntar-se malgrat que no puguin acreditar tenir un contracte de lloguer. La primera convocatòria per adjudicar habitatges, els apartaments de la Solana del Pas de la Casa, es farà a partir del 16 de setembre.
El consell de ministres ha aprovat aquest dimecres la modificació de la normativa que regulava el registre d’inscripció per a la borsa de pisos públic. En aquest sentit, tal com s’havia avançat fa unes setmanes, es fa un canvi en els requisits per als joves. A partir d’aquest dijous, ja es podran apuntar els menors de 35 anys que, per exemple, estiguin vivint amb la família i, per tant, fins ara no ho podien fer perquè no podien acreditar cap contracte de lloguer. “Pensem que hi haurà una quantitat de persones important interessades a poder accedir a un d’aquests pisos”, ha comentat la ministra d’Habitatge -aquest dimecres també “portaveu circumstancial” del Govern- Conxita Marsol.
A banda del jovent, el reglament, a partir d’ara, també tindrà en compte altres casuístiques, fins ara excloses. És el cas d’aquelles persones la situació familiar de les quals hagi canviat recentment -com ara per un divorci o un trencament amb la parella si hi convivien-. La normativa preveu que, a partir d’aquest dijous, també es puguin apuntar.
La ministra avança que el Govern enviarà ben aviat un esborrany de conveni per impulsar conjuntament els pisos del Cedre amb el comú d’Andorra la Vella, acord que contemplarà una participació econòmica “important”
L’altre canvi que ha volgut destacar la titular del ministeri és la durada dels contractes que s’oferiran als beneficiaris d’aquests pisos. S’igualarà al que marca la Llei d’arrendaments per als immobles privats: un mínim de cinc anys. Inicialment, ha recordat Marsol, la previsió era de només tres i, un cop finalitzat aquest termini, s’analitzaria la situació. La ministra ha admès que això “havia generat un neguit” i, per tant, s’entén necessària aquesta modificació.
El nou reglament també marcarà quin serà el preu dels pisos. Es fixarà un “càlcul global” que tindrà en compte dos factors. El primer, el cost que el parc públic ha suposat per al Govern -incloent la compra dels edificis, la seva reforma o la construcció- així com el manteniment que hagin de tenir. El segon, el preu de mercat actual. En aquest sentit, no es fixa encara, ja que, com ha indicat Marsol, encara els falten dades, principalment dels comuns d’Andorra la Vella i Escaldes-Engordany. Fins que arribin, ha indicat, es farà servir la dada “estadística” actual. En tot cas, aquest cos estarà, com a mínim, un 25% per sota del de mercat. 
Sobre la cessió d’aquestes dades, la ministra ha indicat que confien que arribin aviat. “Amb Andorra la Vella hi he parlat i el cònsol m’ha manifestat la seva voluntat i que estan abocant les dades. Amb Escaldes, no tinc informació però el que està clar és que la llei diu que tots els comuns ha de col·laborar; estic segur que ho faran”, ha manifestat.
I tot això quan falten pocs dies per obrir, ara sí, la primera convocatòria per adjudicar pisos del parc públic: els quinze cedits pel comú d’Encamp a la Solana del Pas de la Casa. En aquest cas, serà entre el 16 i 30 de setembre quan estigui en marxa el termini per poder sol·licitar un dels immobles. A partir d’aquí, s’espera que a mitjans d’octubre ja s’hagin pogut seleccionar els inquilins. Marsol s’ha mostrat convençuda que tindran sortida, “Allà també hi ha necessitat; és un poble important i estan en la mateixa situació que la resta del país. Confiem que hi ha persones que treballen allà i que hi volen anar a viure”, que treballen, que volen anar a viure i que els pisos puguin donar servei”, ha comentat la ministra.
De fet, aquest procés relativament ràpid -un mes si fa no fa- espera que es pugui repetir en posteriors procediments. Després dels immobles de la localitat transfronterera, els següents a estar disponibles haurien de ser els de l’antic hotel Àrtic, a la zona de Tobira, a la capital, pendents que el comú i FEDA -previsiblement a finals de setembre o inicis d’octubre- concloguin la urbanització del carrer i la xarxa de cogeneració. Abans de final d’any també s’espera tenir a punt els edificis de Verge de Canòlich a Sant Julià i Roureda de Sansa, també a Andorra la Vella. 
I, paral·lelament, es continuarà avançant en altres projectes. Entre ells, el bloc del Cedre, a Santa Coloma, en un projecte que, ha confirmat, es farà conjuntament amb el comú. “Estem en la bona línia amb ell, hi treballem i ben aviat els trametem un esborrany del conveni, que serà un acord similar al que es va fer amb Escaldes-Engordany per als pisos de l’avinguda del pessebre. Sí que ha avançat que l’aportació econòmica de l’executiu “serà important” i que permetrà 30 o 35 pisos més al mercat”.