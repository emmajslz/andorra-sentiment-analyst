La capital busca el suport del Govern per aixecar els pisos d’El Cedre

Des del comú s’ha reiterat que si l’executiu no s’hi suma, els pisos tiraran endavant

El comú d’Andorra la Vella ha estès la mà al Govern perquè finalment s’involucri en el projecte dels pisos a l’edifici d’El Cedre que la corporació vol impulsar. Malgrat aquest oferiment, la corporació continua treballant per materialitzar el projecte encara que finalment l’executiu no s’hi sumi. Aquesta setmana mateix, concretament el passat dilluns, es va celebrar una reunió amb la ministra de Presidència, Economia, Treball i Habitatge, Conxita Marsol, en el marc de la qual els responsables comunals van presentar l’avantprojecte de l’equip d’arquitectura guanyador del concurs per al disseny dels futurs pisos ubicats a la zona d’El Cedre, a Santa Coloma, on es preveuen una trentena d’habitatges de tres, dues i una sola habitació.
Des de la corporació comunal van explicar que ara per ara s’està treballant amb l’equip d’arquitectura per tancar els últims serrells del projecte i de manera paral·lela, també, s’està finalitzant la prospecció de l’estructura de l’edifici per saber en quin estat es troba. L’actual majoria ha expressat en més d’una ocasió la voluntat que el Govern s’involucri en aquest projecte de tal manera que pugui encabir-se en l’objectiu de posar pisos de lloguer a preu assequible al mercat, ja que tal i com ha defensat el cònsol major, Sergi González, es tracta de sumar esforços i no de fer mèrits per demostrar quina administració fa més en relació amb aquesta temàtica. De totes maneres, també s’ha reiterat que si finalment el Govern no s’hi suma, el projecte tirarà endavant igualment. En declaracions anteriors, González havia manifestat que sembla que hi ha bona predisposició de l’executiu a involucrar-se en la iniciativa.
Cal recordar que en l’anterior mandat comunal, precisament sota el consolat de Conxita Marsol, el comú ja va intentar aconseguir sense èxit una col·laboració publicoprivada per impulsar aquest projecte tot i que finalment no es va portar a terme. Aquesta inicativa té l’objectiu d’ajudar a pal·liar els efectes de la crisi de l’habitatge i el comú de la capital insisteix en la voluntat que pugui dur-se a terme. Segons la última dada difosa, el nombre d’inscrits al registre de Govern per optar a un pis de lloguer públic se situa vora les 150 persones.