El Govern condiciona la participació als pisos del Cedre a la inversió del Comú

Els habitatges del Pas es podrien adjudicar tornant de vacances

El Govern està disposat a fer una aportació per a la construcció dels pisos de lloguer a preu assequible que s’han de fer a la zona del Cedre “si totes les administracions ho fan a l’altura de les seves possibilitats”. Així s'ha compromès avui el cap de Govern, Xavier Espot, en declaracions posteriors al ball del Contrapàs. D’aquesta manera, l’Executiu recull el guant llançat des de fa mesos pel Comú d’Andorra la Vella i a hores d’ara, tot i que no ha volgut especificar la quantitat de diners que hi podria destinar, sí que ha afirmat que “no ens discutirem per l’import, sempre que quedi clar que totes les administracions hi participen a l’altura de les seves possibilitats”.
I és que segons Espot, tot el que sigui col·laborar amb les diferents institucions del país, siguin del color polític que siguin, per intentar resoldre el problema de l’habitatge “hi estem completament disposats, sempre que tothom assumeixi la part de corresponsabilitat que els correspon”. En aquest sentit, ha recordat que així ho han fet amb Escaldes-Engordany pels pisos també de lloguer a preu assequible de l’avinguda del Pessebre com també ho van fer amb l’antiga corporació de la capital per als que s’estan construint a la Borda Nova. “I si cal fer-ho amb el Cedre –ha afegit– dintre de les disponibilitats pressupostàries que tenim, cap problema”.
Serà els pròxims dies quan es decidirà com es pot concretar aquesta col·laboració en la reunió que tindrà  amb els cònsols d’Andorra la Vella per parlar de diverses qüestions, i una de les quals està damunt la taula és precisament aquesta, va confirmar. I es va comprometre que “si ens posem d’acord sobre els termes generals del conveni, començarem a treballar”. De tota manera, ha afegit que encara no s’ha parlat de l’import que podria aportar el Govern. I justament en relació amb això ha explicat que “a ningú se li escapa que els comuns actualment estan en una situació econòmica i financera molt folgada”. Això reafirma, al seu parer, que en aquests convenis que s’estableixin amb les administracions comunals es tingui en compte que les corporacions hi han de participar d’acord amb les seves possibilitats. Preguntat si s’havien posat sobre la taula imports concrets, Espot ha assegurat que encara “no hem parlat de detalls en aquest sentit”. 
Els pisos del Pas, aviatPel que fa a l’adjudicació dels 15 pisos que el Comú d’Encamp va cedir al Govern per incorporar-los al parc públic de lloguer a preu assequible, el cap de Govern ha assenyalat que “a la tornada de les vacances és possible que ja es puguin adjudicar”. Encara que hi ha pendent el conveni amb l’Institut Nacional de l’Habitatge (INH), ha precisat que aquesta és una qüestió merament tècnica i de gestió i que en qualsevol cas “no serà això el que retardarà l’adjudicació dels pisos”. Sobre això, Espot ha tornat a exposar que de moment hi ha un registre obert perquè els ciutadans s’apuntin a optar pels pisos del parc públic de lloguer a preu assequible, posteriorment es farà el cribratge per veure quines de les sol·licituds responen als criteris demandats per poder ser adjudicataris d’aquests habitatges. Serà llavors, ha remarcat Espot, quan “es veurà si hi ha aquesta necessitat”.
“En vindran més” A més, el cap de Govern ha volgut recordar que durant la tardor i fins a finals d’any “en vindran més”, d’habitatges de lloguer a preu assequible a disposició dels ciutadans, seguint la línia del que ha anunciat en diverses ocasions la ministra de Presidència, Economia, Treball i Habitatge, Conxita Marsol. En aquest sentit, ha assegurat que “ja tenim bastants pisos que durant els pròxims mesos ja estaran disponibles i podrem veure els efectes de les polítiques que estem portant a terme”. 
Espot reconeix el desgast, però diu que “encara hi ha partit”El cap de Govern, Xavier Espot, ha reconègut avui sense embuts el desgast que està patint Demòcrates. De fet, ha assegurat que ell “feia mesos que ho augurava”, preguntat sobre els resultats de l’enquesta política que es va presentar la setmana passada des d’Andorra Recerca + Innovació (AR+I). Ha atribuït aquest desgast als “molts anys” que porten governant i a més en situacions difícils. Centrant-se en el darrer any, ha defensat que ha estat “complicat”, sobretot per la crisi de l’habitatge,  el poder adquisitiu dels ciutadans i al creixement sostenible. “Problemàtiques reals que no tenen solucions senzilles, que desgasten qui governa i beneficien qui està en una situació de facilitat perquè des de l’oposició es pot denunciar els problemes i no ha d’aportar solucions”, ha valorat. En aquest sentit, ha dit que s’estava donant un fenòmen similar a la darrera legislatura de Toni Martí. “En prenem bona nota i ens ha d’esperonar a millorar i estar més amatents als problemes de la ciutadania”, ha assegurat.
També ha volgut destacar com a positiu que ell és el polític “que genera més confiança”. Respecte de Concòrdia ha posat en relleu que “estem en un empat tècnic” i que “ha tingut la virtut de reagrupar tot el vot opositor”. I ha afegit encara que “el PS s’esfondra i això ho recull Concòrdia”. De tota manera, ha afirmat que “encara hi ha partit i molt temps al davant per donar una resposta als problemes dels ciutadans”.