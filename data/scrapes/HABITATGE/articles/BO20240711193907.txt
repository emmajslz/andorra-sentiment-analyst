Més de 1.300 padrins reben una pensió de solidaritat

Altres 5.259 perceben un complement no contributiu d’un import mitjà de 118,56

Un total de 1.305 padrins reben una pensió de solidaritat. Així ho destaca la ministra d’Afers Socials i Funció Pública, Trini Marín, en resposta a les preguntes plantejades per la consellera socialdemòcrata Susanna Vela. Les dones (874) són més del doble que els homes (431) i l’import mitjà d’aquesta pensió és de 494,35 euros, segons les dades a 31 de maig d’aquest 2024. D’altra banda, són 16 els jubilats –tots ells majors de 95 anys– que perceben una pensió no contributiva de les conegudes com “De Gaulle”, pagades per la Caixa Andorrana de Seguretat Social (CASS), i fins a 5.259 persones són beneficiàries d’un complement no contributiu a la seva prestació. Aquest complement té un import mitjà de 118,56 euros, i de la mateixa manera que amb les pensions de solidaritat, la majoria dels destinataris són dones (3.222), que també reben un import mitjà lleugerament superior (127,94 euros).D’ajuts per atendre necessitats bàsiques i específiques se’n donen a 35 padrins per un import mitjà de 423,27 euros; per accedir al Servei d’Atenció Domiciliària (SAD), 5 per 1.282,65 euros de mitjana; i per accedir al Servei d’Atenció Residencial se’n paguen a 79 persones amb un import de 1.188,80 euros de mitjana. Finalment, l’ajut per a l’habitatge de lloguer el reben 624 persones, 397 dones i 227 homes, i l’import mitjà és de 401,70 euros.En les respostes proporcionades per la titular d’Afers Socials a les preguntes formulades des del grup parlamentari socialdemòcrata, es destaca que el pagament s’efectua “com a màxim”, sempre que no hi hagi incidències, en el termini de 15 dies des que es resol la sol·licitud.