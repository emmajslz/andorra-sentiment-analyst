Habitatge, model de país i el fet de governar pels rics amenacen la qualitat democràtica del país

Els motius que referencien els andorrans són més diversos dels que majoritàriament citen els no nacionals, que se centren molt en la manca de drets polítics dels immigrants

El descontent entre els andorrans per la qualitat democràtica del país creix. I de quina manera. En dos anys aquells que asseguren estar poc o gens satisfets amb el funcionament de la democràcia a Andorra creixen vuit punts, passant del 32,2% al 40,4%. Cert que també s’eleva una mica (del 44,5% al 45,3%) el percentatge que diu estar molt o bastant satisfet. Però res comparable. Aspectes com les dificultats amb l’habitatge, el model de país o, especialment, la sensació que es governa per a les classes benestants són la causa d’aquest creixement del descontentament tan accentuat. 
El que revela l’evolució d’aquests dos anys és que la ciutadania cada cop es posiciona una mica més, sempre parlant entre els nacionals. Perquè l’escenari canvia entre aquelles persones que no són nacionals. En efecte, el canvi de decorat, amb molts nouvinguts de països on la qualitat democràtica és notòriament inferior a Andorra fa que no creixi la satisfacció amb el funcionament democràtic del país però sí disminueixi la xifra percentual de desencantats. En aquest sentit, entre els no nacionals sí, el que creix són aquells que no es mullen. Ni satisfet ni insatisfet. 
Entre els no nacionals el motiu per dubtar de la qualitat de la democràcia és molt rotund: un de cada tres no andorrans lamenta la manca de drets polítics dels immigrants. De fet, aquest és el quart aspecte que amoïna els andorrans, que abans troben que qüestions com el problema de l’habitatge, el fet que “el Govern respon a interessos particulars” i que “governa per als rics”, i que “el nou model de país que es pretén no funciona o no acaba d’agradar”. I aquí s’inclouen qüestions com la inversió estrangera, l’especulació, la UE o l’augment de preus.