Tres mesos d'afectacions de trànsit per les obres a l'hotel Font de Ferro.

S'iniciarà a partir de dilluns amb motiu de l'enderrocament i contrucció de pisos de lloguer a preu assequible

El Comú de Sant Julià de Lòria informa avui que des de fa uns dies s'estan fent obres d'enderrocament de l’hotel Font de Ferro situat a la carretera general 1, pocs metres després de la rotonda d’Aixovall en sentit Andorra la Vella. Està previst que les obres durint fins novembre de l'any que ve. Aquest és un dels immobles adquirits pel Govern per construir pisos de lloguer a preu assequible del parc públic. D'aquesta manera es vol donar resposta a les necessitats de la població i alhora promovent la incorporació i rehabilitació d’edificis sense ús al mercat de lloguer. 
Els treballs d'enderrocament de l'hotel Font de Ferro comporten que un tram d’uns 45 metres de la calçada estigui delimitat per una tanca. Això significa que la mobilitat viària de vehicles es redueixi a un sol carril en sentit nord i per això el departament de Mobilitat ha previst un dispositiu especial a partir del proper dia 2 de setembre en què s’espera que la densitat viària augmenti notablement degut al retorn de les vacances. Aquesta afectació del trànsit està prevista que duri fins a final de novembre.
Així, durant els propers 3 mesos, de les 6 del matí fins a les 14 hores es configuraran dos carrils en sentit nord i un carril en sentit sud. Igualment, es col·locarà una doble falca en sentit de baixada per garantir la seguretat del tancament; la primera falca estarà ubicada a 20 metres de la segona per raons de seguretat viària.
A més, s'instal·laran dos senyals de sentit obligatori a la dreta: un en sentit sud, a la primera falca, i un altre en sentit nord, en el punt on es restableixen els sentits normals de circulació. També hi haurà indicacions al Pont de Madrid i a la rotonda de la Margineda, totes dues en sentit Sant Julià de Lòria i als panells lluminosos que indiquen quin carril és transitable i quin no.