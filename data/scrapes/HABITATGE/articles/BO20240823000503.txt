Qui no vulgui anar al Pas haurà d’optar sí o sí pels pisos de l’Àrtic

Els qui comparteixin pis també queden exempts d’acreditar un lloguer

Qui no vulgui anar a viure al Pas de la Casa haurà d’optar sí o sí pels pisos de l’Àrtic. Com a mínim així es desprèn del nou reglament d’accés, adjudicació, gestió i del procediment per determinar el preu assequible del parc públic d’habitatge publicat ahir en un BOPA extraordinari. En l’article 10.1, que estableix les causes de baixa del registre de sol·licitants d’habitatge públic, en la seva lletra h estableix una d’aquestes “la manca de concurrència voluntària a dos ofertes públiques d’habitatge a preu assequible”. Així doncs, només es podrà deixar passar una convocatòria, perquè a més, la lletra h d’aquell article afegeix que “aquesta conducta [la de no voler optar a dues convocatòries] comporta la impossibilitat d’inscriure’s novament en el Registre durant un termini de tres anys”.  La renúncia a l’adjudicació d’un habitatge també implica la baixa del registre i la impossibilitat de concórrer a una nova adjudicació durant un any, i de tres anys en cas d’una segona renúncia. Amb el reglament ara derogat, el termini per poder optar a una segona adjudicació era directament de tres anys.De manera similar, qui desestimi completar el procediment d’inscripció i alta al registre (no presentant la documentació en el període previst) tampoc podrà fer una nova sol·licitud durant un any.Aquests són alguns dels canvis que ha sofert el reglament i que la ministra de Presidència, Economia, Treball i Habitatge, Conxita Marsol, va obviar en la roda de premsa que va oferir dimecres i en la qual va presentar el nou text. Més enllà d’aquest, hi ha altres modificacions destacables, com per exemple que aquells que avui en dia comparteixen pis o s’allotgen en establiments turístics queden també exempts de presentar un contracte de lloguer, igual que passa amb els joves menors de 35 anys que es vulguin emancipar o aquelles persones que després d’un procés de separació o divorci es veuen obligats a continuar convivint per les dificultats d’accés a l’habitatge, com sí que va anunciar Marsol.D’altra banda, s’elimina el requisit d’haver estat inscrit per un període mínim d’un mes al registre per poder optar a algun dels habitatges i s’incorpora un article que preveu la compatibilitat dels ajuts a l’habitatge en els casos que correspongui amb l’accés a un habitatge de preu assequible.El nou text, a més d’establir la definició de preu assequible, situant-la un 25% per sota del preu de mercat i tenint en compte els costos del parc públic per a l’Administració, també fixa que la renda del contracte es pugui actualitzar d’acord amb l’IPC anualment i, transcorreguts els cinc anys del termini principal, en cas de pròrroga, també es tindrà en compte si la capacitat econòmica de la família adjudicatària s’ha incrementat com a màxim “fins al 30% dels ingressos sense que aquest augment pugui superar el preu de mercat menys un 25%”.