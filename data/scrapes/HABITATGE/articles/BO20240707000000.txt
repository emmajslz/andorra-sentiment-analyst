Els usuaris de Càritas baixen un 12%, amb 1.150 durant l’any 2023

Situa l’habitatge com a problema rellevant, sobretot les persones que viuen soles

Càritas Andorrana va atendre 1.148 persones durant l’any passat en els diferents programes de l’entitat, unes xifres que suposen una reducció del 12% respecte a l’any anterior (2022) i, per tant, es constata una “normalització” de les actuacions realitzades. Així mateix ho recull la Memòria d’activitats 2023 que ahir va fer pública l’entitat.
En concret, aquesta reducció en l’atenció realitzada es fa palesa en l’Atenció Primària (-12%), Campanya de Reis (-10%), Rober (-45%), programa Suport (-33%) i Transeünts (-20%), amb l’única excepció del Banc d’Aliments, que ha crescut considerablement.
En total, durant l’any 2023 es van destinar 470.110,27 euros als diferents programes d’acció social que té en marxa l’entitat amb l’objectiu d’atendre, acompanyar i donar suport a les persones vulnerables i en risc d’exclusió social. Els programes més importants són el Rober, amb 213.418,51 euros, l’Atenció Primària, amb 108.619,94, i el Banc d’Aliments, amb 53.083,06 euros.
Segons el president de Càritas Andorrana, Amadeu Rocamora, aquestes xifres són el resultat de dos factors: “en primer lloc, la bonança econòmica que ha tingut el nostre país, fet que comporta que, pràcticament, la població andorrana en edat laboral es trobi en una situació de plena ocupació i, en segon lloc, que des del Govern, i concretament des del ministeri d’Afers Socials, s’ofereixen moltes ajudes que sovint coincideixen amb els nostres programes”.
A part d’això, Rocamora també ha destacat que “un dels principals problemes socials a Andorra és la manca d’accés a un habitatge digne i assequible”. L’entitat participa en la Comissió Nacional de l’Habitatge i també disposa de quatre habitatges dels quals dos s’han destinat a joves tutelats i els altres dos els utilitzen famílies de refugiats.
Un dels pilars de l’entitat és el voluntariat, que està format per un total de 89 persones que participen en l’acompanyament de les persones amb necessitats i també ofereixen una col·laboració activa en diferents projectes.
L’ajuda proporcionada per l’entitat es reparteix en diferents projectes socials: Atenció Primària (568 persones), Banc d’aliments (210 persones), Campanya de Reis (199 persones), Rober (118 persones), programa Suport (33 persones), Transeünts (16 persones) i Reforç escolar (4 joves i infants).
Pel que fa al Banc d’aliments, durant el 2023 es van recollir 19.065 quilos de productes d’alimentació i higiene, dels quals un 11% són excedents dels centres comercials, i la resta procedeixen de donacions, campanyes de recollida d’aliments de les escoles i compres fetes per Càritas.
Un total de 210 persones de 115 famílies s’han beneficiat del Banc d’aliments. Les ajudes realitzades en aquest projecte s’han estabilitzat a xifres prèvies a la pandèmia. El 65% de les famílies beneficiàries han estat ateses per primera vegada i gairebé el 75% s’han atès de forma puntual per un temps inferior a un mes.
En projectes de cooperació, el 2023 es va centrar en l’enviament de fons econòmics als afectats del terratrèmol que es va produir el mes de febrer a Síria i Turquia. L’ajuda destinada va ser de 30.760 euros.
Relleu a la presidènciaAmb aquesta Memòria d’activitats del 2023, Rocamora posa punt final a vuit anys de mandat “tot agraint a tots els membres de la Comissió Permanent, als voluntaris i als empleats les facilitats que m’han donat per dur a terme la meva tasca. Espero haver actuat el més bé possible en favor dels més desvalguts, que són el focus i l’objectiu de la nostra organització”. Pròximament es donarà a conèixer la persona que pren el relleu a la presidència de l’entitat.