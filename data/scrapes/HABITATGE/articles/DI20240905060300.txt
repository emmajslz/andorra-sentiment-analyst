Govern critica el PS i AE pel retard que poden provocar a la llei òmnibus

Casal critica l’alentiment que pot provocar l’esmena a la totalitat i demanar més pròrrogues

Govern va sortir al pas per respondre a les estratègies dels partits de la minoria que ja es van fer públiques al Diari sobre com encarar el debat parlamentari de les esmenes a la llei del creixement sostenible i del dret a l’habitatge. En especial, el ministre portaveu, Guillem Casal, va apuntar la mira cap a les formacions que lideren Carine Montaner i Pere Baró pel possible alentiment en el calendari que pugui repercutir sobre l’aplicació de les mesures.
D’una manera subtil, sense dir noms, Casal va introduir en el mateix sac Andorra Endavant i el PS tot i les seves visions diferents d’arribada al debat que, a parer seu, persegueixen la mateixa finalitat: retardar l’entrada en vigor de la llei. “Hem de vigilar molt de reclamar que el Govern va tard i que no estem duent a terme els instruments necessaris per revertir la situació”, va dir Casal, per afegir: “I després dilatar també el procediment per aprovar el text legislatiu, ja sigui presentant una esmena a la totalitat o demanant pròrrogues per a la seva aprovació.”
La intervenció de Casal interpel·la sobre les declaracions que Carine Montaner i Susanna Vela van fer, respectivament, sobre la posició dels seus partits envers la llei la setmana passada. Per una banda, Montaner va afirmar que “farem una esmena a la totalitat i votarem en contra de la llei”, conscient que l’esmena “no passarà”. Per la seva banda, la consellera socialdemòcrata va expressar que “demanarem el mateix temps que Govern ha tardat a tramitar la llei des que la va anunciar”, que són quatre mesos.
Tanmateix, el ministre portaveu va fer una crida a agilitzar el procediment “sense renunciar als posicionaments ideològics”, va comentar, a més de recordar que “al Consell General hi ha una posició compartida i unànime sobre que hi ha una problemàtica amb l’habitatge”.