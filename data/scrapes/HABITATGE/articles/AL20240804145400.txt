Govern preveu adjudicar els pisos del Pas de la Casa després de les vacances d’estiu

L’executiu i el comú d’Andorra la Vella es tornen a reunir dimarts per mirar d’avançar en l’acord per al finançament del projecte d’habitatges de lloguer a preu assequible del Cedre

El cap de Govern, Xavier Espot, ha anunciat que “després de les vacances d’estiu” s’adjudicaran els pisos que el comú d’Encamp té a la zona de la Solana del Pas de la Casa. No ha manifestat si hi ha hagut demanda per aquests immobles. Així mateix, dimarts està prevista una nova reunió amb el comú d’Andorra la Vella per avançar en les negociacions per aportar finançament al projecte dels pisos del Cedre.
L’executiu i el comú d’Encamp van signar el passat 20 de juny el conveni de cessió dels quinze pisos que la corporació té al Pas de la Casa per tal que sigui el Govern qui els gestioni i formin part del parc públic de lloguer a preu assequible. Espot ha manifestat que “esperem que després de les vacances d’estiu es puguin adjudicar”. No ha precisat si hi ha persones interessades en poder entrar-hi a viure.
El procés el pilotarà l’Institut Nacional de l’Habitatge, amb el qual encara no sap si s’ha signat un conveni, tot i que assegura que “això no retardarà l’adjudicació”. Recorda que hi ha un registre obert on la ciutadania es pot apuntar i després es fa el cribratge per veure si compleix amb els requisits.
Relacionat
Els pisos del Pas de la Casa tenen entre una i tres habitacions. Els preus també han quedat fixats a l’acord entre l’Administració central i la comunal: 470 al mes per als d’una estança, 620 o 650 per als de dues i 825 per als de tres. Qui vulgui aparcament i traster haurà d’abonar 80 euros més. 
Xavier Espot ha participat aquest diumenge als actes més tradicionals de la festa major d’Andorra la Vella. Després del ball del Contrapàs s’ha referit a la participació en el projecte dels pisos de lloguer a preu assequible del Cedre. Dimarts hi ha una nova reunió i el cap de Govern s’ha mostrat interessat a col·laborar.
“No ens posarem a discutir per l’import sempre que quedi clar que totes les administracions participen d’acord amb les seves possibilitats”
El que no s’ha posat a sobre de la taula és l’aportació econòmica que l’executiu hauria de fer. En aquest sentit, ha manifestat que “no ens posarem a discutir per l’import sempre que quedi clar que totes les administracions participen d’acord amb les seves possibilitats”. Afegeix que “els comuns tenen una situació financera molt folgada”.
Per la seva part, el cònsol major de la capital, Sergi González, confia que demà passat es pugui parlar de qüestions econòmiques. Sobre les paraules d’Espot, ha dit que “Govern té al pressupost dotze milions previstos per destinar a edificis”. En aquest sentit, ha recordat que si no hi hagués una entesa “tirarem endavant el projecte al setembre”.