Govern preveu destinar 745.000 euros per fer tres pisos públics més a Sant Julià

L’executiu engega el procés per rehabilitar el bloc llogat al carrer doctor Palau, obres que trigarien uns 18 mesos i que permetrà tenir habitatges amb un menjador-cuina i dues habitacions

Govern ha engegat el procés per reformar un altre dels edificis que s’han de convertir en pisos de lloguer públic. En aquest cas, es tracta del bloc situat al carrer doctor Palau de Sant Julià, que ha estat llogat per l’executiu durant 50 anys. La previsió és que, un cop enllestides les obres -en 18 mesos- es disposin de quatre immobles, d’uns 40 metres quadrats. El cost estimat de las actuacions és de 745.000 euros. 
D’aquesta forma, l’executiu continua avançant en el projecte de disposar en els pròxims anys d’un ampli parc d’habitatge públic. Cert, en aquest cas, amb un edifici relativament modest. Es tracta d’un bloc situat al centre de Sant Julià, concretament al número 12 del carrer doctor Palau. A diferència d’altres immobles, no és propietat de l’executiu, sinó que va ser llogat. Per 50 anys es pagaran 240.000 euros.
Ara, s’ha tirat endavant el concurs per contractar l’empresa que es faci càrrec de la seva rehabilitació. L’objectiu és reformar l’actual immoble, que té la planta baixa i quatre més, cadascuna amb un pis. Es passarà a només quatre plantes (la de baix de tot per a serveis comunitaris i trasters) i tres habitatges. La zona actualment sota coberta queda descartada. Els pisos tindran dues habitacions, un menjador amb cuina i el lavabo. Serien d’uns 40 metres quadrats de superfície.
Un cop comencin les obres, es calcula que aquestes s’allargaran força en el temps pel nombre d’actuacions que cal fer. Així, el termini que es donarà a l’empresa a qui s’adjudiqui la reforma serà de 18 mesos. Per tant, no estarien disponibles fins, com a mínim, a mitjan del 2026. 
Pel que fa al cost de les obres, aquest queda estimat en 745.000 euros. A aquesta xifra, cal sumar el cost del lloguer que es pagarà durant aquests 50 anys, com s’ha dit, 240.000 euros repartits en anualitats.