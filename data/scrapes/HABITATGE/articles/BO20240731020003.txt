La Creu Roja comprarà un edifici per destinar-lo a hotel social

Una part de l’immoble oferirà recursos habitacionals per a persones en risc d’exclusió

La Creu Roja Andorrana va aprovar el 4 de juliol en assemblea extraordinària de socis la compra d’un edifici per destinar-lo a hotel social, un recurs que ja existeix en altres indrets i que dona servei a persones en risc d’exclusió social. Segons explica el director de l’entitat, Jordi Fernández, de moment el projecte està en un estadi molt incipient i tenint en compte que ara mateix estem en època estival, serà a partir del mes de setembre quan es torni a reprendre el disseny i la configuració d’una  iniciativa que serà pionera al Principat. 
El que sí que es pot avançar ja és que serà un recurs propietat de la Creu Roja Andorrana que ja ha començat a buscar com finançar-lo “perquè no tenim prou diners” i que gestionarà la mateixa entitat. També està confirmat que  s’ubicarà en un establiment que tenia un ús hoteler, la qual cosa permetrà tenir ja l’estructura bàsica de l’immoble en el qual s’hauran de fer, això sí, les reformes necessàries per respondre a les necessitats de les persones que en seran usuàries. De fet, Fernández exposa que encara no tenen clar a quin o quins col·lectius anirà adreçat. Una qüestió cabdal que s’ha de definir encara. 
Pel que fa a la ubicació del recurs, Fernández indica que s’ha optat per un edifici construït en el qual s’han de fer reformes pel cost financer que suposarà, molt diferent seria haver d’aixecar un immoble. I mirant el múscul financer de la Creu Roja, “el més fàcil ha estat buscar un hotel per reformar”.
Fernández remarca que un hotel social és un recurs on hi ha una part dedicada a habitatge per a persones sense sostre que reben un suport assistencial per part de professionals de l’àmbit social. En aquest sentit, remarca que no és pas un recurs sanitari, sinó social, com s’ha dit. El model més semblant que tenim aquí al país són els pisos socials de la Casa Aristot Mora, els usuaris dels quals reben precisament l’acompanyament social de la Creu Roja Andorrana, que és la que va guanyar el concurs per fer-se’n càrrec. 
Coordinació necessàriaEl director de la Creu Roja vol posar en relleu que tot i que el futur hotel social sigui de l’entitat no vol dir que no es treballi de manera coordinada amb el ministeri d’Afers Socials i Funció Pública. Per aquest motiu, vol posar en relleu que “no ens plantegem tirar un projecte endavant si no és coordinat amb el Govern”. I més, afegeix, tenint en compte que Andorra és un país petit i que l’entitat és una institució humanitària que desenvolupa les seves activitats com a auxiliar i col·laboradora de les administracions públiques sota la protecció de l’Estat. Això també comporta que la intenció de la Creu Roja és que el recurs passi a formar part de la cartera de serveis socials, que el Govern encara no té definida. “Encara s’han de fer molts passos”, insisteix Fernández.
Ara bé, tot i que el projecte ha d’anar agafant forma, preguntat  sobre per què de la iniciativa d’hotel social, Fernández ho té claríssim. “La idea ha sorgit per la necessitat que hi ha. Una necessitat que tenim més que identificada”.