Cauen un 13,5% les peticions per a una ajuda a l’habitatge

El 59,5% de les sol·licituds presentades al llarg del primer trimestre s’han resolt favorablement

Afers Socials ha rebut el primer trimestre d’enguany 205 sol·licituds d’ajuda per al pagament del lloguer d’habitatge. La xifra representa un 13,5% menys que el primer trimestre del 2023, quan se’n van presentar 237. L’import total atorgat de les prestacions per al pagament del lloguer d’habitatges suma 296.820,48 euros. Tenint en compte les sol·licituds favorables i l’import total atorgat, s’obté que l’import anual mitjà d’aquesta prestació és de 2.432,95 euros per convocatòria i persona beneficiària, un 2,9% superior a l’import mitjà atorgat el primer trimestre del 2023.
D’acord amb la població estimada a 31 de març, es constata que hi ha 1,4 beneficiaris per cada 1.000 habitants, xifra un 19,4% inferior a la del primer trimestre del 2023.
El 59,5% de les sol·licituds presentades al llarg del primer trimestre s’han resolt favorablement, en contraposició al 23,4%, que s’han denegat. El 10,2% de les sol·licituds es troben en curs i el 6,8% han estat arxivades. Pel que fa als motius per desestimar-les, principalment ha estat per superar el barem d’ingressos o patrimonial, una causa que s’ha argumentat en 27 de les 48 denegacions.
Quant als beneficiaris, de les 122 ajudes favorables un 25,4% ha estat per a persones grans i un 19,7% per a famílies monoparentals, si bé ha estat el col·lectiu altres, amb un 39,3%, els més beneficiats.