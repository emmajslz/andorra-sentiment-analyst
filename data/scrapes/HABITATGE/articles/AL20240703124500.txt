Adjudicada la redacció dels projectes per fer pisos assequibles als edificis l’Arbella d’Ordino

La redacció dels projectes i la direcció de les obres de reforma han estat adjudicades a Mira Uzunovic

El Govern ha adjudicat els treballs de redacció dels projectes de dos blocs (A i B) de l’edifici l’Arbella a la parròquia d’Ordino per fer-ne habitatges de lloguer a preu assequible. Recordem que l’antic hotel Arbella havia estat un lloc de residència de temporers contractats per les estacions, fins que el Govern va comprar l’edifici per convertir-los en pisos de lloguer a preu assequible.
L’edicte publicat aquest matí al Butlletí Oficial del Principat d’Andorra (BOPA) exposa que la redacció del projecte i la direcció de les obres de reforma han estat adjudicades a Mira Uzunovic, per un preu de 35.007,50 euros.
Pel que fa al bloc B, també s’ha adjudicat la redacció del projecte i la direcció de les obres d’acabament interior de l’edifici a Mira Uzunovic, per un cost de 109.808,60 euros. En els dos casos, el termini de redacció del projecte és de quatre setmanes.