El retorn dels veïns de l'edifici amb esquerdes s’allarga fins al novembre per sorgir “imprevistos”

Les obres, que van començar al juny, estan aturades per vacances i es reprendran el dia 19

Els veïns de l’edifici amb esquerdes del número 28 de l’avinguda Santa Coloma d’Andorra la Vella que van ser desallotjats ara fa gairebé un any podran tornar a casa seva entre l’octubre i el novembre, segons ha assegurat al Bondia l’empresa constructora que s’ocupa dels treballs de rehabilitació del bloc afectat. Les obres van començar el juny –ja amb retard– i havien de durar quatre mesos, però “els imprevistos que han sortit als fonaments l’allargaran”, va explicar el gerent, Jaume Call. D’aquesta manera, entre el retard del començament i aquest allargament posterior dels treballs, els veïns, que van perdre l’ajuda del Comú el 30 de juny, hauran d’esperar encara uns mesos més per poder tornar a casa.
“El que hem de fer és donar tranquil·litat a tothom, la casa està estabilitzada i amb els reforços que s’hi faran, ara no es mourà en la vida”, va afirmar Call. Així, “es farà una bona feina, no només per sortir del pas, ja que l’enginyer s’hi juga la firma, nosaltres el prestigi i el propietari també s’hi ha posat de cara per tenir uns pisos consolidats i arreglats, hem trobat bona voluntat per part de tothom”, va assegurar el gerent de la constructora.
En aquests moments, les obres estan parades per vacances, ja que les empreses de subministraments no treballen a l’agost per l’aturada de la construcció, però es reprendran el dia 19. “Estem gairebé obligats a parar”, va argumentar Call. L’enginyer ha proposat una fonamentació especial amb micropilots per donar consistència a la cimentació de l’edifici. Fets els micropilots, s’ha d’acabar de consolidar la cimentació i reforçar els pilars de la façana principal, amb la col·locació d’una estructura metàl·lica. Un cop fet això, s’arreglaran els pisos, es taparan les esquerdes, es canviaran els paviments fets malbé i  es refaran les parets que s’han hagut d’enderrocar per les esquerdes. A les plantes altes, el moviment de l’edifici va provocar afectacions a la impermeabilització i al teulat, on s’actuarà per arreglar-ho. 
Ara bé, “planifiques una cosa i després surt el que surt, ens hem trobat problemes de tota mena”. A més, va relatar el constructor, “el carrer és molt complicat, hi ha una obra al davant on també treballen, i per tant, ens hem d’anar coordinant per l’ocupació de la voravia i el carrer”.
L’edifici afectat es va moure fins a 4 centímetres en profunditat i 4 cap endavant, la qual cosa va provocar el desplaçament de la vertical de la façana principal. Per aquest motiu, “en el moment de treure el guix de les parets interiors de la part del davant i destapar les esquerdes, es va confirmar que eren maques, importants, en algunes fins i tot hi podies passar els dits cap a dins”, va assegurar.
Segons Call, fa quatre mesos que l’edifici no s’ha mogut, sobretot gràcies als treballs d’injecció de resina i que l’obra del davant ha anat pujant, la qual “primer ho va provocar i ara ho ha atenuat”, ja que “la casa que ara estem treballant no es movia, estava bé, no hi havia esquerdes, i en un cert moment de l’excavació del davant es van produir aquestes esquerdes, així que en alguna cosa hi deu haver influït”, va afirmar Call, però “l’obra del davant és molt rígida, sòlida i gran, i això fa que ara no es mogui res per allà, perquè suposo que ja està calculat d’aquesta manera”.