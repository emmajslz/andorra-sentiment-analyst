La llei òmnibus permetrà al Govern activar la cessió obligatòria de pisos buits durant tres anys

El Consell Econòmic i Social aprova el dictamen previ i preceptiu al projecte de llei que “ha de fer aflorar pisos al mercat de lloguer” i que el Govern entrarà a tràmit parlamentari, sí o sí, durant aquest mes de juliol

La llei òmnibus sobre l’habitatge i el creixement sostenible permetrà activar al Govern durant tres anys la cessió obligatòria de pisos buits, una mesura que, per tant, no es pretén allargar en el temps més que durant el període que es considera adient per resoldre la qüestió de l’habitatge. I el temps màxim que els pisos que passin a ser gestionats per l’administració de manera forçada serà de cinc anys. Aquests són dos dels elements del projecte de llei que s’ha presentat davant el Consell Econòmic i Social (CES) per tal que hi donés el seu vistiplau. Malgrat que tant sindicats com patronal hi veuen serrells a polir, el dictamen previ i preceptiu s’ha aprovat. 
La ministra de Presidència, Economia i Habitatge, Conxita Marsol, ha assegurat que l’objectiu és entrar a tràmit parlamentari durant aquest mes de juliol. La titular ministerial ha explicat després del CES que “la meva intenció és que sigui aquest dimecres” que el projecte de llei s’aprovi i, en aquest que no pugui ser, seria en quinze dies. I després d’una revisió lingüística i d’estil, en “vuit o deu dies l’entrarem a tràmit”. Marsol ha manifestat que el text es portaria al Consell General “amb clara voluntat i consciència” que s’està a punt d’arribar al període fora de sessions. Però és que hi ha “mà estesa” per rebre “totes les aportacions” escaients i, per tant, es dona bona part de l’estiu “perquè tothom faci” els suggeriments escaients i, llavors, s’analitzaran ben convenientment. 
Relacionat
Marsol, que s’ha mostrat oberta a acollir millores al text, ha recordat que l’objectiu que es persegueix “és fer aflorar pisos al mercat de lloguer com tothom ha vist”. De fet, amb el que s’ha parlat fins ara, alguns propietaris, ha afirmat, ja haurien contactat amb gestors immobiliaris o intermediaris perquè posin les seves propietats a lloguer abans que operin altres mecanismes contemplats en el projecte de llei que s’està acabant de polir. El text “segueix molt la pauta” anunciada a l’abril. “Segueix la línia però els aspectes es defineixen molt més. Hem sigut força curosos.” I afecta a camps com els pisos buits, l’habitatge per a ús turístic, la inversió estrangera o les plusvàlues.
Marsol ha deixat clar que el text que s’està acabant de perfilar “entra molt més en el detall” del que va ser la presentació del mes d’abril. I ha confirmat gairebé fil per randa allò avançat fa pocs dies per l’Altaveu. Per exemple, que quan algú cedeixi voluntàriament un pis a l’Institut Nacional de l’Habitatge, en un temps prudencial de sis o dotze mesos -la ministra ha indicat que s’ha d’acabar de determinar- no s’ha aconseguit llogar, es tornarà a mans del seu propietari.
“No tenim cap intenció de voler pisos perquè sí”, ha deixat clar la titular ministerial
El mateix passaria en el cas d’un apartament turístic. Si un any no es pot llogar com a habitatge convencional, transcorregut el termini que s’estableixi podrà recuperar totalment la funcionalitat turística que tenia abans d’entrar al mercat ordinari. Marsol també ha assegurat que la cessió màxima serà de cinc anys. “No tenim cap intenció de voler pisos perquè sí”, ha deixat clar la titular ministerial.
Conxita Marsol també ha deixat clar que hi haurà un període de transitorietat. És a dir, un termini màxim durant el qual l’administració central podrà activar la cessió obligatòria dels pisos buits. “No volem que sigui una mesura per sempre”, ha vingut a dir la ministra. La idea del projecte de llei és que des del moment que prengui vigència la llei, hi hagi un termini de tres anys durant el qual es podrà activar la mesura. Però no més. 
Els tres anys, han explicat les fonts que han aclarit aquest punt, no són gratuïts. Van lligats als tres anys de pròrroga que s’han donat als contractes vigents i és el temps que Govern considera que es trigarà a resoldre la situació. Això sí, el projecte de llei estableix una disposició legal que, d’entrada, habilitaria Govern, al terme d’aquells tres anys, a allargar el termini per un temps més. Es veurà si en tràmit d’esmenes hi haurà alguna modificació d’aquests paràmetres.
Marsol també ha explicat que en el cas que acabi sent necessària l’execució forçosa d’un habitatge buit, serà l’autoritat judicial qui haurà d’acabar validant la resolució governamental. “Farem que aflorin pisos al mercat. Aquesta és la clara voluntat” que té la llei òmnibus, ha insistit la ministra.