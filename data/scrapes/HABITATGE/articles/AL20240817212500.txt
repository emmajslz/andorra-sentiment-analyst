Enuig per la construcció d’un bloc de pisos molt a prop de l’església de Sant Jaume d’Engordany

Els veïns lamenten que la promoció immobiliària, que anuncia quinze habitatges de luxe s’alçarà a 100 metres escassos de l’històric temple

Continuen les polèmiques entorn de la construcció d’habitatges plurifamiliars que es mengen espais verds i que estan a tocar de nuclis urbans o culturals del país. Després la indignació d’alguns veïns el mes passat que es queixaven de dos edificis d’habitatges plurifamiliars que s’estaven construint i que ‘es menjaven’ un espai verd a tocar el nucli de la Cortinada, ara les queixes arriben a la parròquia d’Escaldes-Engordany. En concret, als voltants de l’església de Sant Jaume d’Engordany. I és que, a escaigs 100 metres de l’església s’està construint un edifici plurifamiliar que comptarà amb 15 residències exclusives de luxe amb vistes panoràmiques a la ciutat.
Aquest fet ha portat alguna queixa sobretot per la seva proximitat a l’església, i en relació amb tota la història que hi ha al voltant d’aquesta. A inicis del 1040, quan el bisbe d’Urgell va consagrar el monestir de Sant Cerni de Tavèrnoles, ja consta en acte l’església de Sant Jaume com una de les seves possessions. Als anys 50, però, l’edifici es va ensorrar i no va ser fins al 24 de juliol del 1992 que l’església actual va ser consagrada al mateix lloc que l’original.

Així doncs, a les proximitats d’aquesta relíquia de la parròquia escaldenca es troben immersos en la construcció d’aquests habitatges amb la previsió que les obres finalitzin el 14 de juny de 2025. Tot i que els propietaris del terreny estan en tot el seu dret a construir, alguns veïns i residents de la parròquia que passegen pels voltants els molesta que en aquell entorn hi hagi el soroll de les màquines i sobretot que s’estigui construint aquest edifici allà. Aquesta zona és bastant concorreguda, ja que l’església és un dels itineraris que es visiten en el marc de la Ruta d’Engordany amb l’objectiu de donar a conèixer les particularitats de la zona.