DA preveu que els grans propietaris es facin reformar els pisos vells amb el programa ‘Reviu’

El conseller de la minoria al comú de la capital, David Astrié, continua escèptic amb els resultats que es puguin obtenir i critica que l’actual majoria encara no ha fet res per solucionar la problemàtica de l’habitatge

Escepticisme. Aquesta és la sensació que el programa ‘Reviu’ li genera al conseller demòcrata a l’oposició del comú d’Andorra la Vella, David Astrié. Dubta de l’interès que pugui suscitar la iniciativa de la majoria d’Enclar de reformar pisos buits i posar-los al mercat de lloguer a un preu assequible. En aquest sentit, diu que o bé s’hi apuntaran “els afins per solidaritat o els grans propietaris perquè els hi arreglin els seus habitatges vells, els quals no n’han fet el manteniment i han tingut els llogaters en situacions límit”.
Astrié s’ha mostrat expectant per l’interès que pot generar entre els propietaris que tenen pisos buits la iniciativa que ha impulsat la majoria. Insisteix que “destinar 150.000 euros per un programa que vol facilitar l’accés a l’habitatge és una aposta més que tímida diria irrisòria”.
L’excònsol major i actual conseller de la minoria pensa que el programa ‘Reviu’ pot provocar dos efectes. El primer que seria que “els grans propietaris es facin reformar els seus pisos vells que fins ara no han volgut arreglar”. És a dir, aquells que  no han fet cap tipus de manteniment  i que han tingut llogaters en condicions límit i “ja han espremut el seu potencial al màxim”. L’altre factor que preveu que pugui passar és que “només s’hi acullin els afins al comú per solidaritat o simpatia perquè econòmicament no surt a compte”.
Relacionat
Cal tenir en compte que la corporació assumirà en un primer moment el cost de les obres d’arranjament dels pisos, però només en finançarà un 20%. El 80% restant l’haurà de retornar el propietari en un termini d’entre 5 i 10 anys. Els preus del lloguer oscil·larà entre els 400 i 750 euros.
David Astrié també ha criticat a l’actual consolat perquè, diu “van erigir-se en salvadors de l’habitatge durant la campanya electoral i no han fet absolutament res. Tot s’ha quedat en campanya”. En aquest sentit, ha volgut afegit que el projecte dels pisos socials al Cedre tampoc avança i que ara es discuteixen amb Govern per veure la quantitat que aporta cadascú.