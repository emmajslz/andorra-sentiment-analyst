Govern avaluarà la disponibilitat pressupostària per col·laborar en el projecte de pisos del Cedre

Casal reconeix que la proposta “encaixa o pot encaixar” en l’estratègia de l’executiu en matèria d’habitatge

El Govern està disposat a col·laborar en el projecte de pisos de lloguer a preu assequible que impulsa el comú d’Andorra la Vella a la zona del Cedre, però primer ha d’analitzar la “disponibilitat pressupostària” per prendre una decisió. Ho ha anunciat el ministre portaveu, Guillem Casal, a preguntes dels mitjans en la roda de premsa posterior al consell de ministres. “És un projecte que encaixa o pot encaixar dins l’estratègia del Govern”, ha afirmat.
De fet, ha deixat clar que la “col·laboració administrativa i transversal al voltant de l’habitatge i el creixement sostenible és compartida entre tots”, i ha recordat que ja s’ha col·laborat en altre propostes i per tant, “també podríem fer-ho amb Andorra la Vella”.
Precisament aquest dilluns es va produir una reunió entre la corporació local i la ministra d’Habitatge, Conxita Marsol, per tractar la qüestió. El comú va presentar el projecte arquitectònic al Govern però no es va prendre cap decisió al respecte. En aquest sentit Casal ha insistit que la quantitat que es podria arribar a invertir s’haurà de determinar “en funció de quan s’hagi d’executar, si és per aquest any o ja seria pel 2025”. Són detalls que s’hauran d’analitzar, per poder incloure-ho en el pressupost i tot plegat hauria de quedar detallat “en el conveni que hi hauria d’haver” entre les parts. Amb tot, des del comú s’ha garantit que hi hagi col·laboració o no del Govern, ells tenen la voluntat de fer realitat els pisos.