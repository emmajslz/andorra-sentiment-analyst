Dos hotels d’Encamp es reconverteixen en 37 pisos que ja estan llogats

El comú aprova l’adjudicació de les obres de l’ampliació de la llar de jubilats amb un import de 3,5 milions d’euros i que haurien d’estar enllestides a finals del 2026

La cònsol major d’Encamp, Laura Mas, ha explicat que, en els darrers mesos, el poble ha guanyat fins a 37 pisos de lloguer gràcies a la reconversió de dos antics hotels del centre. La reforma es va poder tirar endavant gràcies a la llei que permetia aquestes obres en immobles fora de normativa sempre que es destinessin els habitatges a aquest ús. Així ho ha apuntat la mandatària durant un ple de la corporació que també ha servit per adjudicar l’ampliació del casal del poble, la llar de jubilats. Costarà 3,5 milions d’euros i hauria d’estar enllestida a finals del 2026. 
L’anunci s’ha fet en el marc del debat que ha mantingut Mas amb la minoria d’Avancem. Des d’aquest grup, la consellera Marta Pujol ha insistit que “els comuns poden fer moltes més coses per afrontar la problemàtica de l’habitatge” i, en aquest cas, s’ha demanat perquè Encamp no aposta per projectes propis. Des de la majoria, la cònsol ha defensat que fa anys que es fan accions des del comú “per donar solucions a curt, mitjà i llarg termini per a l’habitatge”. 
En total, ha apuntat Mas, els porjectes han permès posar al mercat 37 pisos, tots ells ja arrendats, a preus entre 450 i 650 euros
Entre aquestes, ha recordat que hi ha en marxa bonificacions en l’impost de construcció i en la cessió econòmica si el projecte es destina a immobles de lloguer així com el fet que “hem estat els primers que vam transmetre a Govern totes les dades que ens van demanar”. A banda, ha recordat que els primers pisos que sortiran per arrendar a preu assequible seran els del Pas de la Casa. I, sobre Encamp, ha recordat que l’executiu està reformant l’hotel Hermus.
Més enllà d’aquest projecte, la mandatària ha revelat que, en els darrers temps, dos establiments hotelers del poble han estat reformats per convertir-se en pisos de lloguer. Ho han fet aprofitant que a les lleis de mesures urgents pel mercat de l’habitatge es preveia la possibilitat de fer aquestes actuacions a edificis que es trobessin fora de normativa si l’ús nou a què es destinaven els immobles era a lloguer. En total, ha apuntat, això ha permès posar al mercat 37 pisos, tots ells ja arrendats, a preus entre 450 i 650 euros. 
Mas, al·legant que es tracta de projectes privats, no ha volgut revelar quins establiments han patit aquesta reconversió. Ara bé, segons ha pogut confirmar Altaveu, un dels edificis que han fet aquest canvi es troba en ple centre del poble, a l’avinguda Joan Martí. Era l’antic hotel Riu Blanc, que ja té un nou ús i del qual com a record del seu antic ús només queden les lletres del vidre del que havia estat la recepció.
Per a la minoria d’Avancem, però, encara es pot fer més. Pujol i el seu company, Josep Lluís Agudo, han recordat que Encamp ha incrementat en els darrers temps el seu endeutament i, en canvi no ha tirat endavant cap projecte en aquest àmbit. “Això sobta quan hi ha altres parròquies, com a Andorra la Vella o Escaldes-Engordany on s’està fent”, ha manifestat. També ha posat sobre la taula una altra idea: “forçar a destinar el 15% de les grans promocions a pisos a un preu assequible”. 
La sessió de comú també ha servit per aprovar el que ha de ser un dels grans projectes del mandat: l’ampliació del cafè del poble. És a dir, l’actual llar de jubilats, que veurà triplicada la seva superfície actual, fins a gairebé 1.700 metres quadrats amb una nova planta. A banda, s’incrementaran els serveis per als padrins i està previst incloure un centre de dia. Mas ha avançat que encara han de valorar com es gestionarà, tot i que sobre la taula hi ha tres opcions: directament des del comú, fer una concessió o un possible acord amb els impulsors de la residència privada projectada al poble. Sobre aquesta darrera iniciativa, s’ha mostrat convençuda de poder “tenir bones notícies” abans de finals d’any.
El cafè del poble també tindrà un centre de dia; Mas ha avançat que encara han de valorar com es gestionarà, tot i que sobre la taula hi ha tres opcions: directament des del comú, fer una concessió o un possible acord amb els impulsors de la residència privada projectada al poble
Les obres han estat adjudicades per un import de 3,5 milions d’euros. Era, cèntim amunt o a baix, la xifra més o menys estimada. Les obres començaran durant la tardor i s’espera que s’allarguin 24 mesos. Per tant, el nou casal hauria d’estar enllestit a finals del 2026. Els primers mesos, però, no farà falta traslladar cap servei perquè la primera part dels treballs consistiran en la construcció de la nova planta i, per tant, s’entén que seran compatibles amb l’activitat ara habitual a les dependències.
A la vegada, el comú també ha adjudicat per 110.000 euros les obres de rehabilitació de la passarel·la de la Mola. També s’ha obert el concurs per contractar el transport intern de passatgers durant l’hivern al Pas. Una opció oberta és que la línia pugui donar servei fins al centre de salut.
Durant la sessió, també s’ha aprovat el reglament que configura la composició i el funcionament de la comissió de personal del comú, seguint el que marca l’ordinació de la funció pública. L’òrgan, ha explicat Mas, “té per objectiu posar mecanismes per fomentar la participació dels treballadors perquè traslladin opinions i propostes”. Des de la minoria s’ha celebrat que la normativa hagi vist per fi la llum. “Fins ara, els funcionaris no teníem forma d’expressar les seves preocupacions o idees”, ha comentat Pujol.
Finalment, també s’ha donat a conèixer les dades de la liquidació pressupostària del comú a 30 de juny, amb un superàvit de sis milions. Aquest, ha avançat Mas, s’anirà reduint durant la segona part de l’any tenint en compte els compromisos adquirits ja per la corporació. Les societats participades també arriben a l’equador de l’exercici amb números verds: 220.000 euros per part de Sercensa i 1,6 milions a Gasopas.