Els preus davallen un 0,2% al juliol i la inflació interanual baixa al 3%

La inflació acumulada en els primers set mesos de l'any és de l'1,3%

Els preus van disminuir un 0,3% al juliol passat, fet que rebaixa la inflació acumulada en el que portem d'any a l'1,3% i situa la inflació interanual en el 3%, dues dècimes menys respecte al juny. Així es despren de les dades fetes públiques avui pel departament d'Estadística, que ha atribuït aquesta davallada de la variació mensual a, principalment, a la disminució dels preus dels productes del grup vestit i calçat, que ha compensat l'increment de preus registrat al grup de transport.
La inflació subjacent, la que no té en compte ni els productes frescos ni els petroliers, s'ha situat al 3,2%, dues dècimes per sobre de l’IPC registrat. Pel que fa a la resta dels grups especials, cal destacar la disminució de la variació anual de l’índex de preus dels productes frescos que passa del 0,7% el mes passat a un negatiu 0,2% aquest mes.
Així, en termes mensuals, el grup que ha fet disminuir més la inflació ha estat el del  vestit i calçat, que ha baixat vuit punts degut a la disminució dels preus de la roba i el calçat per l’impacte del període de rebaixes. El grup d'aliments i begudes no alcohòliques ha davallat un 0,2% a causa del descens dels preus de la fruita.
Per contra, l’augment de preus dels carburants i lubricants, el transport aeri i els automòbils han convertit el grup de transport en el més inflacionista, amb un increment del 0,9%.
Si s'observa l'evolució de l'índex en termes anuals, els grups amb una tendència més deflacionista han estat el d'aliments i begudes no alcohòliques, amb una disminució de sis dècimes, situant-se al 2,2%, degut, principalment, a la disminució dels preus de la fruita, la carn i el peix, compensada parcialment,per la pujada dels preus dels llegums i verdures, i el grup de béns i serveis diversos, amb una disminució de sis dècimes, situant-se en un negatiu 0,7%, degut a que el preu de les assegurances no ha variat aquest mes davant la pujada que va registrar el juliol de l'any passat.
Pel que fa a l'IPC dels països veïns, a d’Espanya la inflació del mes de juliol se situa al 2,8%, sis dècimes per sota de la variació registrada al mes de juny. Els grups que més van destacar per la seva influència en la disminució de la taxa anual van ser habitatge, que va situar la variació anual en el 3,2%, quasi dos punts per sota de la del mes passat, degut, majoritàriament, als preus de l'electricitat, que van baixar més respecte al mateix mes del 2023; aliments i begudes no alcohòliques, la taxa anual va disminuir més d'un punt, fins al 3,1% com a conseqüència, principalment, del descens dels preus de la fruita i dels olis i greixos, davant de la pujada al juliol de l'any anterior; i, oci i cultura, que va situar la variació anual en l'1,6%, que suposa un descens d'un punt i quatre dècimes, a causa d'un increment menor en els preus dels paquets turístics, respecte del juliol del 2023. 
En el cas de França, l'índex de preus al consum se situa al 2,3%, una dècima per sobre de la variació registrada al mes de juny. Aquest lleuger augment de la inflació s'explica per l'augment anual dels preus de l'energia (8,5% després de 4,8%) a causa del gas (11,4% després d'un negatiu 10,8%). Per contra, els preus dels serveis descendeixen lleugerament (2,6% després del 2,9%) a causa dels preus d'altres serveis (3,8% després de 4%), l'alimentació incrementa en menor mesura (0,5% després de 0,8%) a causa d'una estabilització dels productes alimentaris (0,1% després de 0,6%), excloent els frescos; mentre que els productes manufacturats (0%) i el tabac (8,7%) canvien durant un any al mateix ritme que al juny.