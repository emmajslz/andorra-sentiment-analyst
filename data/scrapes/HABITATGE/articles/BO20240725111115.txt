Grifols va advertir fa un any que era “difícil” engegar el projecte

El Govern ven el seu 20% de les accions i recupera els 200.000 euros aportats

Grifols ja va advertir al Govern que veia “difícil” engegar el projecte fa un any. Va ser en una reunió que van mantenir representants de la multinacional farmacèutica amb el cap de Govern, Xavier Espot, la ministra de Presidència, Economia, Treball i Habitatge, Conxita Marsol, i la titular de Salut, Helena Mas, el juliol de l’any passat a Barcelona. El motiu, segons ha explicat Marsol: l’anunci fet per la Fundació La Caixa d’impulsar un centre de recerca immunològica, CaixaResearch Institute, similar al que prospectava Grifols a Andorra, el juny del 2022.
Després de diversos estira-i-arronses, i que des del Govern es “forcés una mica” Grifols per donar un tomb a la idea i veure com es podria adaptar el projecte andorrà a la nova situació, aquest juliol les dues parts han decidit “de mutu acord” no tirar endavant el centre de recerca i el laboratori que havia d’incloure. Així, aquesta tarda se signava electrònicament la dissolució del pacte de socis i el document de compravenda d’accions, a més de la devolució del terreny del Prat de la Farga de Casa Rossell. Segons la ministra de Presidència, Economia, Treball i Habitatge i presidenta d’Andorra Desenvolupament i Inversió (ADI), agència del Govern que juntament amb Grifols va constituir la societat per impulsar el centre de recerca immunològica, Grifols compra el 20% de les accions que tenia el Govern de la societat mixta, de tal manera que la farmacèutica retornarà els 200.000 euros que l’Executiu ja havia aportat i per tant “no hi ha cap cost a nivell de diner públic per a aquest projecte”. 
Així, per Marsol, la fórmula que s’ha trobat “és la bona”, ja que a més de recuperar els 200.000 euros, Grifols es queda amb la societat i per tant vinculada a Andorra, el que demostra la “voluntat de trobar algun punt de col·laboració”. “Continuen tenint interès en Andorra”, considera la ministra, que a part de lamentar la situació i entendre que “es perd una gran oportunitat” i en un moment en el qual es parla de diversificació econòmica, ha agrait a Grifols la confiança dipositada en el país i la voluntat de fer-hi el centre immunològic.
Tren perdut“Passen els trens en un moment determinat i si no s’agafa es perd l’oportunitat”, ha lamentat la titular d’Economia. En aquest sentit, tot i afirmar que la raó principal que ha portat Grifols a renunciar a tirar endavant el projecte és el CaixaResearch Institute i del qual s’ha posat la primera pedra i es preveu que obri portes aquest 2025, Marsol sí que pensa que “tot compta” i per tant també han acabat influint en la decisió l’oposició al projecte que hi havia al país. “No agrada” que una part de la societat i alguns representants de la classe política no vegin bé el projecte i s’hagin presentat recursos diversos davant la Justícia.
Segons la ministra de Presidència i titular d’Economia, l’arribada de Grifols a Andorra era positiva, ja que a més de portar un nou sector econòmic i d’alt valor afegit esdevenia una carta de presentació a l’hora d’anar a buscar nova inversió estrangera. “En no tenir Grifols, anar a picar portes costarà més”, ha  manifestat.
Com s’ha dit, el terreny on s’havia de construir el centre de recerca immunològica que ja s’havia cedit a la societat mixta el recupera ADI en primera instància, i al seu torn el retornarà al Govern, que n’era el titular inicial. Ara per ara no s’ha pensat en cap nova destinació per al terreny, però “segur que trobarem diverses opcions”, ha assegurat Marsol.
El pacte de socisEra el 28 d’abril del 2021 que el Govern anunciava l’acord al qual havia arribat amb la multinacional farmacèutica Grifols per treballar en la implantació d’un centre dedicat a la investigació en immunologia al país. En el seu moment es va defensar que la iniciativa responia “especialment en el context postpandèmic” als objectius de diversificar l’economia apostant per sectors prioritaris com la biotecnologia, la investigació i el progrés tecnològic i fomentant la innovació, l’atracció de talent humà i les activitats d’alt valor afegit. El centre estava “destinat a convertir-se en un centre internacional de primer nivell mundial” i havia de contribuir “a l’avançament del coneixement del sistema immunitari  i desenvolupar  teràpies per millorar la salut i la qualitat de vida de les persones”.
El pacte de socis establia que Andorra aportava el terreny sobre el qual s’havia d’aixecar el laboratori, tenia el 20% de les accions de la societat mixta i aportaria anualment 200.000 euros, mentre que Grifols feia la inversió d’uns 25 milions d’euros per a la construcció del centre, a més d’altres 7 milions anuals en concepte de recerca.