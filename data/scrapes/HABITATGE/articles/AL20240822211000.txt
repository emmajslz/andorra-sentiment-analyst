Gili assegura que ja s’ha enviat a Govern la informació sobre els preus de lloguer a Escaldes

La cònsol major afirma que les dades es van trametre “aquesta setmana” i lamenta “la falta de comunicació” existent, al seu entendre, entre Xavier Espot i Conxita Marsol

Escaldes-Engordany ja ha fet arribar a Govern les dades sobre el preu dels lloguers a la parròquia que han de servir perquè l’executiu calculi el cost de referència i el que tindran els arrendaments dels habitatges públic. Així ho ha indicat la cònsol major, Rosa Gili, que ha volgut lamentar “la falta de comunicació” entre Xavier Espot i la ministra Conxita Marsol. La mandatària ha explicat que no s’ha pogut completar el procés fins ara perquè es volia disposar d’una eina “per controlar-ho bé” i que també servís per a altres accions de la corporació, com ara les bonificacions fiscals a la construcció d’immobles destinats a aquest ús i amb una renda assequible. 
Aquest dimecres, Marsol havia revelat els canvis en el reglament del registre al qual s’han d’apuntar aquelles famílies o persones que vulguin optar a un dels pisos del parc públic de lloguer. També va indicar que el que no es podia fixar encara era el preu, ja que, entre altres, faltaven les dades que s’havien sol·licitat al comú escaldenc. Per això, Gili no ha amagat un cert malestar, ja que, assegura, aquestes s’han facilitat aquesta mateixa setmana. 
Relacionat
“No vull fer polèmica, però sembla que no parla amb el cap de Govern”, ha indicat la cònsol escaldenca, que ha recordat que “ja havíem pactat amb Espot” com es faria aquest traspàs d’informació. I, aquest, s’ha hagut d’esperar fins ara, ja que “hem volgut fer-ho bé i desenvolupar i tenir una eina que ens ajudi a controlar-ho millor”. 
Amb aquest programari, ha indicat Gili, no només servirà per a aquesta actuació. També ajudarà a altres accions que ha de dur a terme el comú. Per exemple, per controlar el compliment per part dels promotors d’aquelles iniciatives de construcció de pisos de lloguer que es beneficiïn de la bonificació en l’impost de construcció. En aquest sentit, la mandatària ha recordat que cal que mantinguin el preu estipulat a l’ordinació durant deu anys i, per tant, s’haurà de fer un seguiment curós.
Gili no ha amagat un cert disgust per les paraules de Marsol. “Lamento aquestes declaracions, perquè crec que, ara, hi ha altres coses a fer”, ha apuntat, tot indicant que “no crec que calguin”. A la vegada, ha instat Marsol i Espot “a parlar entre ells”.