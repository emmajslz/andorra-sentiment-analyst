Govern contractarà un sistema per identificar pisos turístics il·legals

La convocatòria estarà oberta fins el 7 de novembre a les 15 hores de la tarda

L'executiu ha convocat un concurs internacional per contractar un sistema que permeti detectar, identificar i controlar els habitatges d'ús turístic il·legal. Amb aquesta eina, el ministeri de Turisme i Comerç vol disminuir les vivendes que es facin servir com a pisos turístics sense tenir llicència. La convocatòria s'ha anunciat aquest matí a través del Butlletí Oficial del Principat d'Andorra (BOPA) i estarà oberta fins el 7 de novembre a les 15 hores de la tarda.
El ministre Guillem Casal ha recordat que fa un any i mig que hi ha moratòria per a la concessió de llicències per a pisos turístics i l'eina digital que es vol contractar permetrà localitzar habitatges per a turistes que puguin aparèixer al mercat, ja que estarien cometent una il·legalitat. L'eina fa un 'screening' llegint internet per detectar la informació de pisos nous que s'ofereixin, ha assenyalat, i ha incidit que l'objectiu és fer respectar la normativa vigent amb un sistema de control més exhaustiu que el que feien fins ara de manera manual els tècnics d'Inspecció del ministeri Turisme i Comerç. 
El Govern també ha convocat un concurs internacional per contractar un sistema que permeti fer el seguiment de la reputació en línia dels allotjaments turístics del Principat. L'executiu vol conèixer la valoració dels usuaris dels apartaments turístics que hi hagi al país, a través dels comentaris que deixin aquests. Casal ha explicat que Turisme ja tenia una eina per veure la reputació dels apartaments per a visitants però ha finalitzat el contracte amb l'empresa i s'ha de tornar a convocar un concurs.
El concurs s'ha obert avui i es tancarà el 7 de novembre a les 15 hores de la tarda. Les ofertes d'ambdós concursos s'han de presentar a la plataforma de contractació del sector públic. A través de la mateixa plataforma, el 14 de novembre al matí, es durà a terme l'obertura telemàtica de les ofertes.