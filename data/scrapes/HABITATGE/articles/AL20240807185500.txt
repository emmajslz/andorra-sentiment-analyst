Adjudicats els treballs de redacció del projecte del segon edifici de pisos de la Borda Nova

El despatx d’arquitectura Altura disposarà de 20 setmanes per entregar la proposta que haurà de detallar el nombre d’habitatges i rebrà un 4,39% de l’import de les obres com a honoraris

El consell de ministres ha aprovat aquest dimecres l’adjudicació dels treballs de redacció del projecte i la direcció de les obres de construcció del segon edificis de pisos de lloguer a preu assequible de la Borda Nova d’Andorra la Vella. Tal com ha detallat el ministre portaveu, Guillem Casa, el despatx d’arquitectura Altura serà qui s’encarregarà de fer el projecte. Disposarà de 20 setmanes per redactar-lo i serà allà on quedarà detallat el nombre de pisos que s’habilitaran.
L’obra forma part de les polítiques del Govern per incorporar més pisos al parc públic d’habitatges de lloguer a preu assequible i s’ha previst que els honoraris del despatx seran del 4,39% sobre l’import de les obres. Casal ha indica que encara no es poden detallar les dates de quan estaran disponibles els habitatges perquè dependrà del projecte arquitectònic, que determinarà també el nombre de pisos totals que hi haurà.
Aquesta segona promoció a la Borda Nova se sumarà a la que actualment s’hi està aixecant i que suposarà la posada al mercat de 44 pisos. El ministre ha explicat que les obres segueixen els terminis previstos i per tant haurien d’estar disponibles el desembre del 2025.
Des de l’executiu es destaca que la bossa del parc públic compta amb uns 400 pisos, entre els que s’estan construint i els que s’estan rehabilitant. La xifra anirà creixent gràcies als habitatges que hi incorporarà la promoció de Borda Nova 2, i també gràcies a altres iniciatives de concertació públicoprivada per construir edificis a Andorra la Vella, Ordino i la Massana.
Precisament, en relació amb el projecte dels pisos del Cedre d’Andorra la Vella i després de la segon reunió que hi va haver entre el comú i el Govern, Guillem Casal ha indicat que s’està acabant d’analitzar la participació que hi tindrà el Govern. “Hi ha bona predisposició per participar-hi i al setembre tindrem converses més aprofundides sobre el model de col·laboració i de participació econòmica”, ha afirmat el portaveu.