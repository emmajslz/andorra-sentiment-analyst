Govern amplia a cinc anys la durada del lloguer dels pisos del parc públic

Els joves menors de 35 anys es poden inscriure sense haver d’acreditar un arrendament

El Govern amplia fins als cinc anys la durada del contracte de lloguer del parc públic d’habitatges, segons ha anunciat avui la ministra de Presidència, Economia, Treball i Habitatge, Conxita Marsol, en la roda de premsa posterior al consell de ministres. És aquesta una de les modificacions introduïdes al Reglament d’accés, adjudicació i gestió dels habitatges públics de preu assequible. D’aquesta manera, ha subratllat Marsol, s’equipara a la durada dels contractes de lloguer que estableix la Llei d’arrendaments de finques urbanes. Un cop passin aquests cinc anys es revisarà si els inquilins continuen reunint els requisits, i en cas afirmatiu el contracte serà “susceptible de pròrroga”. Així, es vol donar “més estabilitat” als adjudicataris, ha remarcat la ministra.
Una altra de les modificacions significatives és que els joves menors de 35 anys es poden inscriure des de demà mateix al registre del parc públic d’habitatges sense haver d’acreditar un contracte de lloguer. Una condició que fins ara era necessària i creava una situació paradoxal amb què es troben molts d’aquests joves: que no es poden independitzar de casa dels pares precisament per l’elevat preu dels lloguers però que no podien accedir al parc públic perquè no complien el requisit esmentat. També les persones separades o divorciades que comparteixen pis amb les seves exparelles podran accedir al registre sense necessitat de presentar un contracte d’arrendament.
D’altra banda, Marsol ha assegurat que estan a punt de determinar el preu de mercat de lloguer. Per fer-ho estan en espera de la informació dels comuns d’Andorra la Vella i Escaldes-Engordany. Pel que fa al de la capital, tenen el compromís que en cosa d’un mes i mig o dos introduiran la informació dels contractes de lloguer. En el cas d’Escaldes, la ministra els ha donat “un vot de confiança” perquè s’adonin de la importància de fer arribar la informació i “hi col·laborin”. Encara sobre el preu de mercat, Marsol ha indicat que el preu dels pisos de lloguer del parc públic estarà un 25% per sota d’aquest preu de mercat que encara s’ha d’identificar i que s’anirà actualitzant cada any.
Convocatòria per als pisos del Pas el 16 de setembreLa titular d’habitatge també ha anunciat que el 16 de setembre s’obrirà la convocatòria perquè les persones inscrites al registre puguin accedir als pisos del Pas de la Casa cedits al Govern pel Comú d’Encamp. En concret, serà fins al 30 de novembre quan es podran sol·licitar, de manera que a mitjans d’octubre es pugui publicar ja la relació de les persones adjudicatàries d’aquests 16 habitatges.
Tot i que no ha volgut precisar exactament la xifra de persones inscrites a dia d’avui al registre per accedir als pisos de lloguer a preu assequible, des del Govern s'ha apuntat que actualment n’hi ha més de 250. 
Finalment, Marsol ha recordat que després d’aquests pisos del Pas s’adjudicaran els de l’edifici Tobira (antic hotel Àrtic) abans d’acabar l’any.
Conveni de cessió dels pisos del Cedre al Govern, aviatLa ministra de Presidència, Economia, Treball i Habitatge, Conxita Marsol, ha assegurat avui que les converses amb el Comú d’Andorra la Vella van “en la bona línia” i que el Govern trametrà ben aviat un esborrany de conveni a la corporació per establir la col·laboració d’ambdues parts en el projecte de pisos de lloguer a preu assequible de la zona del Cedre. Una entesa que, tal com ja va anunciar fa uns dies el cap de Govern, Xavier Espot, i ha confirmat avui Marsol, inclourà una col·laboració econòmica per part de l’Executiu. I és que l’acord serà “similar” al signat amb el Comú d’Escaldes-Engordany pels pisos de l’avinguda del Pessebre, ha exposat Marsol. Així les coses, la trentena de pisos que es construiran formaran part del parc públic d’habitatge. El que s’ha d’acabar de tancar, entre d’altres aspectes, ha afegit la ministra, és per quants anys el Comú cedirà al Govern aquests habitatges.