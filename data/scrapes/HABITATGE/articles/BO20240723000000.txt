La capital vol involucrar el Govern en els pisos de lloguer assequible del Cedre

El Comú reitera que tirarà endavant la construcció amb o sense la implicació de l'Executiu

El comú d’Andorra la Vella ha allargat la mà al Govern perquè s’involucri en el projecte dels pisos a l’edifici del Cedre que la corporació vol impulsar. Malgrat aquest oferiment, la corporació continua treballant per materialitzar el projecte encara que l’executiu no s’hi sumi. Aquesta setmana mateix, concretament ahir, es va celebrar una reunió amb la ministra de Presidència, Economia, Treball i Habitatge, Conxita Marsol, en el marc de la qual els responsables comunals van presentar l’avantprojecte de l’equip d’arquitectura guanyador del concurs per al disseny dels futurs pisos ubicats a la zona del Cedre. Convé recordar que es tracta d’un immoble on es preveuen una trentena d’habitatges de tres, dues i una habitació. També cal tenir present que almenys des del passat mes de febrer la corporació va plantejar aquesta reunió amb la titular d’Habitatge.
Des de la corporació comunal expliquen que ara com ara s’està treballant amb l’equip d’arquitectura per tancar els últims serrells del projecte i de manera paral·lela, també, s’està finalitzant la prospecció de l’estructura de l’edifici per saber en quin estat es troba.
L’actual majoria ha palesat en més d’una ocasió la voluntat que el Govern s’involucri en aquest projecte de tal manera que pugui encabir-se en l’objectiu de posar pisos de lloguer a preu assequible al mercat, ja que en més d’una ocasió el cònsol major, Sergi González, ha remarcat que es tracta de sumar esforços i no de fer mèrits per demostrar quina administració fa més en aquesta temàtica. De totes maneres, també s’ha reiterat que si finalment el Govern no s’hi suma, el projecte tirarà endavant igualment. De totes maneres, i també en declaracions anteriors, González ha manifestat que sembla que hi ha bona predisposició de l’executiu. Sense anar més lluny, la setmana passada, en el marc de la presentació del projecte Reviu, el cònsol major va tornar a posar en relleu “la bona sintonia” entre ambdues parts per tirar endavant el projecte.
Concurs desertVa ser durant l’anterior mandat comunal, precisament sota el consolat de Marsol, quan el Comú va intentar aconseguir una col·laboració publicoprivada per impulsar aquest projecte que finalment no va quallar. I és que el concurs per a la concessió de les obres de construcció, gestió i explotació dels habitatges es va declarar desert l’octubre de l’any passat perquè no es va presentar cap empresa.