Ordeig entoma el repte de calmar els ànims del primer sector

El nou conseller rep el traspàs de mans de Vidal per l’absència de David Mascort

El diputat i primer secretari del PSC a Lleida i nou conseller d’Agricultura, Ramaderia, Pesca i Alimentació del govern de Catalunya liderat per Salvador Illa, Òscar Ordeig, assumeix el repte de calmar els ànims del primer sector, que ha protagonitzat nombroses mobilitzacions durant el primer trimestre de l’any, de les més rellevants dels últims temps. 
El primer que ha fet el nou executiu de Salvador Illa és recuperar el nom d’aquest departament, que va ser canviat fa dos mandats per l’aleshores consellera Teresa Jordà, qui va decidir incloure-hi també l’àrea d’Acció Climàtica. Ordeig va dir en campanya que aquest canvi “simbòlic” era important per no deixar “descuidada” l’agricultura de la gestió del govern. De fet, aquesta va ser una de les principals reclamacions que es va fer des de Revolta Pagesa després al llarg de mobilitzacions que van succeir a la primavera.
Ordeig es va manifestar a favor d’escoltar més, gestionar millor i fer passos en la millora de la simplificació administrativa, és a dir, reduir la burocràcia a la qual es veu sotmesa el sector per tirar endavant les explotacions. Per a Ordeig és necessari que hi hagi menys paper i es posin facilitats als agricultors, que es  passi per una reforma del funcionament de les oficines d’Agricultura. 
El PSC ha defensat la recuperació del servei d’extensió agrària, la qual cosa significa fer un acompanyament a l’agricultor, i en aquesta línia el futur conseller va remarcar en més d’una ocasió que els serveis públics han de servir per acompanyar l’empresari, l’agricultor o el ramader i no ser un problema.
En altres àmbits relacionats amb l’agricultura, com pot ser el regadiu, Ordeig va lamentar que Catalunya es trobi a la cua de l’Estat en modernització, i per això va avançar que la gran aposta d’aquesta legislatura que ara arrenca ha de ser la modernització. Per al nou conseller no només cal fer un salt endavant en matèria d’aigua, sinó també en la millora d’infraestructures bàsiques i tecnològiques que han de ser presents a les explotacions per poder sobreviure en un món cada cop més competitiu.
El nou conseller d’Agricultura, Ramaderia, Pesca i Alimentació ha rebut la cartera avui a la seu del departament, a la Gran Via de Barcelona. “Són 24 hores molt intenses”, ha reconegut Ordeig, que ha rebut el traspàs de mans del secretari general sortint d’Acció Climàtica, Josep Vidal, davant l’absència del fins ara conseller David Mascort.
Els nous consellers prenen possessió Els 16 nous consellers del govern presidit per Salvador Illa han pres possessió avui del seu càrrec. En un acte al Saló de Sant Jordi de la Generalitat, tots han promès davant del nou president de la Generalitat, que ha utilitzat la fórmula “prometeu complir fidelment d’acord amb la llei les obligacions del càrrec al servei de Catalunya i amb lleialtat al president de la Generalitat”. 
La cerimònia, que ha durat un quart d’hora, ha començat amb l’entrada del nou president al so de 'El Cant de la Senyera'. Posteriorment, el nou secretari del govern, Javier Villamayor, ha llegit el decret de nomenament, i els nous consellers han anat prometent el càrrec. El primer a ser cridat ha estat el nou conseller de la Presidència, Albert Dalmau. L'han seguit la consellera d’Economia i Finances, Alícia Romero; la d’Interior i Seguretat Pública, Núria Parlon; el de Justícia i Qualitat Democràtica, Ramon Espadaler; la de Territori, Habitatge i Transició Ecològica, Sílvia Paneque; la de Salut, Olga Pané; la d’Educació i Formació Professional, Esther Niubó; la de Drets Socials i Inclusió, Mònica Martínez Bravo; el d’Empresa i Treball, Miquel Sàmper; la d’Igualtat i Feminismes, Eva Menor; el d’Unió Europea i Acció Exterior, Jaume Duch; la de Recerca i Universitats, Núria Montserrat; el d’Agricultura, Ramaderia, Pesca i Alimentació, Òscar Ordeig; el d’Esports, Bernardo Álvarez; la de Cultura, Sònia Hernández, i el de Política Lingüística, Francesc Xavier Vila. 
En un breu parlament, Illa els ha traslladat que el seu “neguit i obsessió” serà “governar per a tothom”.