Un portal immobiliari xifra en més de 23 euros per metre quadrat el preu de lloguer d’un pis

L’informe, fet per la web Pisos.ad, indica que, entre el primer i el segon trimestre d’enguany, el cost dels habitatges va continuar encarint-se: un 1,5% els de venda i un 7,2% els que tenia per ser arrendats

El preu mitjà de lloguer d’un pis a Andorra se situa aquest 2024 en més de 23 euros per metre quadrat. És la dada que ha facilitat el portal immobiliari Pisos.ad, tot recollint la informació dels diferents immobles que té per ser arrendats o a la venda. En aquest segon cas, el preu per metre quadrat queda gairebé en 5.600 euros. En tots dos casos, la xifra ha crescut en els darrers tres meso: 7,2% i 1,5% respectivament.
El que queda clar és que cada cop és més complicat accedir a un pis. Sigui llogant-lo o comprant-lo. Els preus són molt alts. I encara han crescut més els darrers mesos. Segons s’ha informat des del portal immobiliari, a final de juny en tenien en venda un total de 1.642. La superfície mitjana era de 118,21 metres quadrats i el preu mitjà ascendia fins a 662.892,81 euros. Per tant,5.607,87 per metre quadrat. 
I, segons el portal, aquest preu s’ha encarit en els darrers mesos. A finals del primer trimestre, la dada mitjana es trobava en 5.521,30 euros per metre quadrat. Per tant, un 1,5% d’increment. 
En l’informe, es posa en relleu que la parròquia on més diners costa un pis és a Ordino, superant el milió, però si el càlcul es fa per metre quadrat, és Escaldes (6.000 euros) qui lidera el rànquing. En canvi, a Encamp i la Massana la dada de preu se situa en entorn el mig milió mentre que a Sant Julià seria la zona amb el metre quadrat més barat. 3.500 euros.  
El portal fa un càlcul similar amb el preu del lloguer. Aquí, cal dir-ho prèviament, es fa únicament amb la referència dels 88 immobles que es tenen posats a la web. I aquests tenen una mitjana de 113,28 metres quadrats i d’un cost de 2.695,17 euros. Per tant, per metre quadrat seria 23,79 euros. 
En aquest cas, la comparativa amb el primer trimestre també és dolenta. El preu mitjà llavors era de 22,18 -amb 107 pisos analitzats-. Per tant, l’increment és del 7,2%.
Pel que fa a la distribució per parròquies, els més cars es troben a Escaldes-Engordany tant en el que es refereix al cost per metre quadrat -més de 25 euros, en aquest cas juntament amb Canillo- com en el preu global, que supera els 400.000. En canvi, el lloc on, ara mateix, és més assequible arrendar un pis és a Encamp (1.500 euros de mitjana i per sobre lleugerament dels 10 euros per metre quadrat).
L’informe també analitza el cost d’una casa, analitzant les 293 que es tenen en venda i 13 en lloguer. En el primer cas la mitjana per metre quadrat se situa en 4.733 euros, mentre que, en el segon, 12,39.