Justícia, cossos especials i assimilats només tindran una candidatura per triar pel pla de pensions

Xavier Bossa, Jeroni Estopiñán i Eulàlia Orobitg són els candidats titulars de cadascuna de les llistes úniques per a la comissió de seguiment

Els funcionaris o treballadors de l’administració general, dels cossos especials i dels organismes assimilats a funció pública tindran una única alternativa per poder triar per a la comissió de seguiment del pla de pensions públic. Amb tot, en aquesta ocasió hi ha candidats, que no sempre havia estat el cas. Les eleccions se celebraran el 19 de setembre.
Xavier Bossa (amb Clàudia López i Imma Puig de suplents) encapçala la candidatura única de l’administració de Justícia. La llista relativa als cossos especials està completament dominada pels diplomàtics, amb Jeroni Estopiñán de candidat titular (i Cristina Mota i Eva Palacios de suplents). Finalment, el personal assimilat té com a candidata titular Eulàlia Orobitg, del Fons de Reserva de Jubilació, amb dos docents de centres confessionals com a suplents (Pilar Armengol i Bernat Vilella).
Els treballadors dels cossos especials o dels organismes assimilats podran acudir a la sala 6 de tràmits de l’edifici administratiu de Prat de la Creu entre les 12 del migdia i les 7 de la tarda per emetre els seus vots, mentre que les eleccions en l’àmbit judicial se celebraran a la sala Comapedrosa (segona planta) de l’edifici de la Seu de la Justícia. Els vots es podran emetre entre les 8 del matí i les 12 del migdia.