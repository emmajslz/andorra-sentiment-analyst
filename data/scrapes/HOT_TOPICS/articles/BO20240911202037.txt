L’impost sobre la inversió estrangera immobiliària recapta més de 6,5 milions

En mig any s’ha superat la previsió “prudent” del Govern, de 5 milions

Per l’impost sobre la inversió estrangera immobiliària s’han recaptat més de 6,5 milions en sis mesos, un import que “supera la previsió pressupostària d’ingressos prevista pel Govern durant tot l’exercici del 2024, fixada de forma prudent en 5 milions d’euros”, diuen els ministres de Presidència, Economia, Treball i Habitatge, Conxita Marsol, i de Finances, Ramon Lladós, en resposta a les preguntes formulades pel conseller general d’Andorra Endavant, Marcos Monteagudo. Concretament, des de l’entrada en vigor de l’impost el 29 de febrer fins a finals del passat mes d’agost, s’han gestionat 265 pagaments a compte, 189 declaracions, 69 bonificacions, 49 pagaments a compte acollits a un supòsit d’exempció, 59 expedients  han estat arxivats per macna de compliment de les formalitats exigides o per desestiment o renúncia i 38 expedients d’inversió estrangera s’han arxivat per manca de compliment de les formalitats exigides.La valoració que fa el Govern de la recaptació és “satisfactòria”, segons ha comentat el ministre portaveu, Guillem Casal, doncs malgrat representi que el volum de les inversions estrangeres immobliàries continua sent molt elevat, aquestes “ara tributen i permeten superar amb escreix les previsions”. Ara bé, aquest impost s’ha de “complementar” amb la futura llei per al creixement sostenible i el dret a l’habitatge (que també es coneix com a llei òmnibus) i que, a falta de saber com queda redactada finalment, “va un pas més enllà” pel que fa a desincentivar aquest tipus d’inversió estrangera, limitant les propietats que poden ser adquirides per part de no residents. Així doncs, i malgrat que “no hem acabat de tancar el cercle”, segons Casal “la línia està ben traçada” per assolir un “nou model” i veure, quan aquest estigui ben assentat, si es frena la inversió estrangera en béns immobles.