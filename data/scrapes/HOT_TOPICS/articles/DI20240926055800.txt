Espot referma la voluntat de tornar a acollir el Fòrum Digital

El cap de Govern es reuneix amb la secretària general de la UIT a l’ONU

Andorra i la Unió Internacional de Telecomunicacions refermen el vincle de col·laboració. En el marc de la celebració de la 79a Assemblea General de les Nacions Unides, el cap de Govern, Xavier Espot, es va reunir dimarts passat amb la secretària general de la UIT, Doreen Bogdan-Martin, per tractar la col·laboració entre el Principat i l’entitat.
Espot va explicar a Bogdan-Martin que l’executiu vol continuar organitzant el Fòrum Digital d’Andorra, que es va estrenar la primavera passada i es va tirar endavant amb la Secretaria General Iberoamericana. L’objectiu –segons Espot i Bogdan-Martin– és continuar contribuint a la digitalització dels països iberoamericans i intercanviar experiències per avançar cap a la connectivitat universal.
Durant la trobada, Espot va refermar la voluntat d’impulsar la transició digital d’Andorra, fet que permetrà accelerar el desenvolupament econòmic i social. En aquest sentit, el cap de Govern va recordar que “en quatre anys” el Principat ha passat de la cua de països europeus en transformació digital a situar-se en la mitjana europea.
Paral·lelament, la celebració de la 79a Assemblea General de les Nacions Unides ha servit per poder signar del conveni de no doble imposició entre Andorra i Montenegro. La ministra d’Afers Exteriors, Imma Tor, va formalitzar la signatura de l’acord bilateral amb el seu homòleg, Ervin Ibrahimovic. A més a més, Espot va participar en la recepció convocada pel secretari general de l’ONU, António Guterres, als mandataris internacionals.