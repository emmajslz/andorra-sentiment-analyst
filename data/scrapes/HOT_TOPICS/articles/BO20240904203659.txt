Casal desdramatitza l’allau d’inscripcions als cursos presencials de català

Aquesta modalitat suposa un 20% de l'oferta formativa

Que s’esgotessin en la primera mitja hora del primer dia –o sigui, aquest dimarts– les inscripcions a les 700 places disponibles als cursos presencials de català no és per al ministre portaveu, Guillem Casal, cap drama. Almenys així ho ha transmès avui durant la compareixença posterior al consell de ministres. I no ho és sobretot per dos motius. D’una banda, perquè, tal com ha assegurat, la modalitat presencial suposa el 20% de l’oferta formativa i per tant hi ha altres vies per aprendre català. D’altra banda, cal cribrar bé el miler d’inscripcions rebudes, ja que es pot donar el cas que una mateixa persona s’hagi inscrit més d’una vegada en funció dels dies i horaris diferents. Si després de fer aquesta tria encara hi ha usuaris en llista d’espera, Casal ha informat que se’ls contactarà personalment per donar-los a conèixer a quines altres modalitats d’aprenentatge del català poden accedir. 
En aquest sentit, el ministre ha recordat que també es pot aprendre català amb els cursos virtuals, que no tenen límit de places, que compten amb tutories de professors, i que es poden fer des del domicili. A més, hi ha la possibilitat de recórrer als cursos d’autoaprenentatge, que s’ofereixen tant a través dels centres de català com d’universitats. I encara cal tenir en compte que al Centre de Formació al Llarg de la Vida també s’ofereixen cursos de català, per exemple.
Preguntat sobre  la possible obertura d’un centre d’aprenentatge de català a Sant Julià de Lòria, Casal va assegurar que “tot el que faci referència a la promoció i consolidació del català al país és una prioritat”. Però no va concretar quan es portarà a terme.