Cultura arriba a un acord amb Fira Tàrrega per la promoció dels artistes nacionals

El pacte es prorrogarà automàticament per a les edicions dels propers anys

El Govern ha arribat a un acord amb Fira Tàrrega per promoure l'intercanvi artístic i la presència al festival de propostes escèniques, de carrer i formats experimentals procedents d’Andorra. Així, fruit d’aquest acord, el Ministeri de Cultura, Joventut i Esports disposarà d’un estand a la fira professional, que engloba una quarantena d’institucions públiques i companyies i productores privades. La fira se celebrarà del 5 al 8 de setembre i l'acord es prorrogarà per les edicions dels propers anys. 
El Ministeri ha manifestat que la seva voluntat és difondre i promocionar internacionalment el sector andorrà de les arts escèniques i contribuir a crear nous públics i mercats per a les propostes artístiques andorranes. Així, a l’estand hi tindran presència tant les propostes que impulsa el mateix Ministeri, a través de l’Escena Nacional d’Andorra, com aquelles iniciatives que desenvolupen els agents de creació independents.
L'acord es converteix en el tercer que signa Cultura amb una fira professional del mercat català. El primer va ser amb el Mercat de Música Viva de Vic i el segon amb la FiM Vila-seca per a la promoció
del talent musical emergent. 
Fira Tàrrega és una de les fires d’exhibició, promoció i comercialització de les arts escèniques, de carrer i de nous formats referents a nivell mundial. Treballa per la dinamització de la creació escènica i l'intercanvi artístic professional en clau nacional i internacional, amb una atenció especial a les arts de carrer i als projectes que impliquen la ciutadania en l'espai públic.