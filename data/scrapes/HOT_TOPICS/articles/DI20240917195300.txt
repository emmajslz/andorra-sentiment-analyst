L'Ajuntament de la Seu gestionarà un edifici amb 11 pisos ocupats

La justícia i la policia han de fer efectiu el desallotjament de les vivendes ocupades

L'Ajuntament de la Seu gestionarà l'edifici ocupat situat al número 42 del carrer de Sant Joan Baptista La Salle de la ciutat, i que és propietat de la Sareb, per posar-lo en règim de lloguer social assequible. Es tracta d´un immoble amb 17 pisos, dels quals 2 són de propietat privada. L'alcalde, Joan Barrera, va explicar ahir que l'ajuntament passarà a gestionar els 15 habitatges restants. D'aquests, actualment 11 estan ocupats i 2 estan en règim de lloguer social després d'arribar a un acord entre els llogaters i la Sareb. 
L'anunci el va fer el delegat del Govern d'Espanya a Catalunya, Carlos Prieto, durant la visita institucional que va fer a la ciutat. Ha indicat que "després de diverses setmanes de treball" entre l'ajuntament, la Sareb i la delegació de l'executiu espanyol, han arribat a un acord de cessió de l'immoble. Barrera, que va recordar que l'ocupació d'aquests habitatges “genera problemes de convivència ciutadana des de fa mesos”, va apuntar que un cop es facin efectius els desnonaments, el consistori s'encarregarà de fer les reformes necessàries per adjudicar els habitatges socials a veïns en situació de vulnerabilitat. També va recordar l'aposta del govern del municipi per posar a disposició de la ciutadania més lloguer assequible “per fer front a la greu problemàtica d'habitatge que patim”. 
Durant la visita, el delegat també es va reunir amb el Bisbe d'Urgell, Joan-Enric Vives, i va saludar, juntament amb el subdelegat de Lleida, José Crespín, als participants d'un seminari sobre control fronterer organitzat per la Guàrdia Civil a la capital de l'Alt Urgell.