Una setmana de l’isard amb rècord de participants

El president de la Federació de Caça i Pesca destaca que la cabana és sana i no ha estat afectada per la malaltia de la llengua blava

La setmana de l’isard comença avui amb 671 caçadors inscrits. Una xifra de rècord que, segons assenyala el president de la Federació de Caça i Pesca, Josep Maria Cabanes, demostra que “hi ha relleu generacional, ja que entre el 15 i el 20% són joves”. Aquest any, les colles són de quatre persones, en lloc de tres.
Cabanes vaticina que serà una molt bona setmana de l’isard. Hi contribuiran diversos factors, com ara la moderació de les temperatures i, sobretot, el bon estat de la cabana. Actualment, la població d’isards d’Andorra és de 1.375 exemplars. La immensa majoria, celebra el president, són exemplars sans, atès que els banders només han detectat “tres o quatre” casos de llengua blava, una de les malalties més esteses als ramats ovins i bovins del Pirineu, entre la fauna salvatge de les nostres valls.
La presència d’algun exemplar d’os no preocupa Cabanes. Al cap i a la fi, recorda, un caçador va armat i podria defensar-se d’un atac del plantígrad. Sí que li preocupa, però, l’impacte negatiu que pot tenir en altres activitats, com ara l’excursionisme i la ramaderia.
Durant la setmana de l’isard, es permetran 202 captures en terreny cinegètic comú i 44 al vedat d’Enclar. Durant la setmana també es permetrà la caça del mufló i del cabirol.
Els usos del bosc són compatibles? Cabanes recalca que “la muntanya és de tots” i destaca que Andorra és un país “on tothom es respecta”.