La policia investiga altres pisos on hi ha prostitució

La falta d’una denúncia que permeti als agents del cos intervenir de manera ràpida complica l’actuació

L’apartament a la zona del Funcicamp no és l’únic lloc on hi ha apartaments amb noies que exerceixen la prostitució. La policia té constància d’altres ubicacions similars on es fan cites d’escorts, així com algun pis que s’utilitza com a lloc perquè noies que venen de la Seu d’Urgell i també d’Andorra es trobin amb l’home que hi ha contactat.
El fenomen de la prostitució a Andorra ha crescut, encara que de manera molt discreta. Tot i això, és possible trobar anuncis en determinats portals especialitzats on les dones ofereixen els seus serveis a Andorra. No és només Encamp, també a Sant Julià de Lòria o a Andorra la Vella, en concret prop del pàrquing del Parc Central. No totes les dones s’hi dediquen amb exclusivitat, n’hi ha que ho compaginen amb una feina, de manera que s’asseguren disposar dels permisos de residència i treball i la targeta de la CASS. D’altres, però, exerceixen només la prostitució en pisos habilitats. Es van traslladant, tant per despistar les autoritats com perquè els veïns sempre acaben queixant-se al propietari i aquest rescindeix el contracte de lloguer.
La policia hi està a sobre. La gran dificultat que es troba per poder actuar és quan no hi ha cap denúncia, com passa a Encamp. L’activitat, si és exercida voluntàriament per la dona, no és punible. Molt diferent és quan algú en treu un profit econòmic i en aquest cas la policia pot actuar contra el proxeneta, ja que es considera que la dona és la víctima de determinades bandes i està forçada a tenir sexe per diners. El proxeneta s’emporta un percentatge elevat.
Hi ha hagut diverses operacions on s’ha localitzat pisos i detencions de proxenetes. A Encamp les noies feien una vida aparentment normal. Se les podia veure pel carrer passejant. Fa mesos que hi són. De fet, al carrer Mirador hi havia un apartament que va ser tancat, coincidint amb l’activitat a la zona del Funicamp. Tot fa indicar que es van traslladar, com probablement han fet ara quan s’ha conegut la seva nova ubicació.
Per contactar-hi es fan servir números de telèfon espanyols o dels seus països, i d’aquesta manera la policia no pot identificar el titular. La cita es programa normalment per WhatsApp, de manera discreta.