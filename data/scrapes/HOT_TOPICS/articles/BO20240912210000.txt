El sector financer demana canvis legals “clars” i fets “d’una sola vegada”

La banca es marca el termini de cinc o deu anys per consolidar l’opció digital

Durant la presentació de la segona edició de l’Andorra Economic Forum (AEF), avui a l’auditori de MoraBanc, el soci director d’Abast Global, Marc Urgell, vinculat a la inversió estrangera i un dels organitzadors del certamen, ha demanat, en referència a la llei òmnibus que encara s’ha d’aprovar al Consell General, que els canvis legals siguin “clars” i “d’una sola vegada”, tot i que, “entenem la situació i ens adaptarem”, ha afirmat.
Sobre si la inversió estrangera encareix el preu de l’habitatge, Urgell ha explicat que “no coneixem l’abast de la incidència”, tot i que ha reconegut que en tenia. Pel que fa a l’increment de la recaptació de la taxa per aquest concepte, ha apuntat la possibilitat que aquests fons s’utilitzin per construir habitatge públic, una de les solucions que, segons ell, poden ajudar a mitigar el problema.
D’altra banda, el director de negoci Andorra de MoraBanc, Xavier Riestra, s'ha referit a la situació de la banca. “Hi ha d’haver una evolució de la banca tradicional i ampliar serveis per als clients”, ha afirmat. Així, ha afegit, “hem de ser valents i fer passos cap endavant, amb una nova banca digital per un teixit empresarial innovador”. Tot i això, ha reconegut que actualment la majoria de clients operen amb la banca tradicional, però “ara hem de fer el pas perquè d’aquí a entre cinc i deu anys el percentatge de l’opció digital sigui més rellevant”.
Amb aquest context, el representant de MoraBanc ha assegurat que “no anem tard, l’economia andorrana es va adaptant i l’obligació de la banca és innovar i acompanyar, sent un referent amb el grau de disrupció”, així que “hem d’aconseguir clients per als nous actius digitals, diversificar l’economia i ser un punta de llança a Europa”. En aquest sentit, va considerar que l’acord d’associació pot “facilitar la relació entre les persones i atreure inversions”. “Aquest és el camí”, ha afirmat.
Destacats economistes el 9 i 10 de novembreEconomistes de renom com Juan Ramón Rallo, Iván Espinosa de los Monteros, Marcos de Quintos o Daniel Lacalle seran presents el cap de setmana del 9 i 10 de novembre al Centre de congressos d’Andorra la Vella en la segona edició de l’Andorra Economic Forum (AEF). El certamen s’ha ampliat i aporta novetats en relació amb l’any passat, amb pràcticament totes les entrades venudes, tot i que són més cares a causa de la renovació. Es preveu reunir prop d’un miler d’assistents i consolidar connexions d’alt valor afegit entre els assistents, amb la voluntat de contribuir a consolidar Andorra com a hub d’emprenedoria del sud d’Europa i pol d’atracció de talent i innovació. Hi haurà quatre taules rodones, a més de les ponències individuals dels citats economistes.