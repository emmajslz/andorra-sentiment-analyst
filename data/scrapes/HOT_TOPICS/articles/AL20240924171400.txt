El PS vol que les pensions dels residents a l’estranger també s’apugin amb l’IPC andorrà

La formació esmena la modificació del pressupost a tràmit parlamentari perquè consideren que cal garantir que no hi hagi “discriminació” entre persones que han cotitzat al mateix sistema

El Partit Socialdemòcrata no comparteix que hi hagi una revalorització diferent de les pensions en funció del lloc de residència del beneficiari. Així ho ha explicat la consellera general Judith Casal a l’hora de justificar la decisió de presentar una esmena a la modificació legislativa del Pressupost del 2024 per descongelar les prestacions d’aquells jubilats que viuen a l’estranger i no sumen un mínim de quinze anys cotitzats. Entenen que l’increment que s’ha d’aplicar és l’IPC andorrà i no la mitjana europea, com fixa el text.
La llei, cal recordar, respon al fet que en l’actual pressupost, una de les disposicions congela les pensions d’aquells padrins que estiguin residint fora d’Andorra i que, en la seva vida laboral, haguessin cotitzat menys de quinze anys. Aquesta decisió, impulsada via esmena pel grup demòcrata, va acabar provocant la reacció del Copríncep francès, tot alertant que si no hi havia el compromís de canviar-ho, es plantejava demanar si era o no constitucional.
El compromís es va impulsar ara fa unes setmanes amb la tramitació de la modificació legislativa ara en curs. Aquesta recupera l’increment, però el fixa en l’IPC mitjà europeu, que és inferior a l’andorrà. I això no convenç els socialdemòcrates. 
Per això, el grup parlamentari ha presentat una esmena al text. En ella, s’elimina el criteri de residència del redactat de la llei del pressupost. I, per tant, si s’acceptés -cosa que sembla complicada-, suposaria que tots els pensionistes, independentment dels anys cotitzats i del lloc on viuen, tindrien un increment del 4,6%. És a dir, l’IPC oficial amb què es va tancar el 2023.
“Entenem que la solució no ha de ser que s’estableixi d’increment la mitjana de la inflació europea, sinó de l’IPC andorrà”, es defensa en la motivació de l’esmena. D’aquesta forma, s’evita “incórrer en cap tipus de discriminació entre persones que han cotitzat pel mateix sistema”.