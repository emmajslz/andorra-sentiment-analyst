El PIB nominal creix un 4,8% el segon trimestre del 2024

L'economia ha crescut un 1,7% durant el mateix període

La variació del PIB nominal ha estat del 4,8% per aquest segon trimestre del 2024 segons ha publicat estadística aquest matí. L'economia andorrana ha registrat un augment en termes reals del 1,7% en el segon trimestre de l'any respecte al mateix període de l'any anterior, establint variacions de creixement cada cop més estables. Aquesta dada ve marcada pel fort creixement que està experimentant el sector de la construcció. La variació intertrimestral ha estat del 0,02% respecte al primer trimestre del 2024.
Així, en el segon trimestre, el sector de la construcció i els serveis, continuen experimentant taxes de creixement positives. En conseqüència, l'economia andorrana, continua assolint taxes de creixement positives. Si es compara amb les economies de l'entorn, l'economia andorrana se situa per sobre de la variació de l'economia francesa (1%) i de la Unió Europea (0,8%). En canvi, se situa per sota del creixement de l'economia espanyola (2,9%).
L'evolució del PIB d'Andorra ve molt marcada per la dinàmica dels serveis, atès que aquest sector ha suposat entorn del 80% del PIB en els darrers anys. En el segon trimestre del 2024, aquest àmbit d'activitat econòmica ha experimentat un creixement de l'1,3%. Tots els sectors, excepte la indústria, mostren valors positius en el segon trimestre del 2024. El sector de la construcció continua amb la dinàmica positiva, amb un 6,6% més en el segon trimestre del 2024. L'agricultura experimenta una variació positiva del 0,6%, mentre que la indústria continua tenint una variació negativa en aquest període, de l'1,4%.
A l'últim, la dinàmica del sector dels serveis, experimenta un augment de l'1,3% per aquest últim període. Per entendre millor la dinàmica del sector d'activitat econòmica més important de l'economia andorrana, és convenient fer una desagregació sectorial d'activitat més detallada. D'acord amb la classificació europea d'activitats econòmiques vigent, els serveis se subdivideixen en tres subsectors. En primer lloc, comerç, transport, hostaleria i informació, que suposa un 33% del VAB andorrà de serveis. En segon lloc, les activitats financeres, immobiliàries, professionals i tècniques, amb un pes del 44%, i finalment, les administracions públiques, educació, sanitat, serveis socials i personals, les quals representen el 23% del VAB de serveis. Les activitats del primer subsector comerç, hostaleria, transport, informació i comunicació han presentat una dinàmica molt positiva en els darrers anys en què s'han constituït en l'accelerador principal de l'economia andorrana. Això no obstant, arran de la Covid-19 i a causa de l'alta vinculació d'aquest subsector al turisme, durant l'any 2020 i inicis del 2021 ha sofert una desacceleració considerable. Això no obstant, durant l'any 2022 ha mostrat ser un sector d'una alta capacitat de recuperació i, durant el 2023 s'ha vist com les variacions han anat reduint-se fins a obtenir un resultat negatiu en l'últim trimestre del 2023. Per aquest segon trimestre del 2024, el subsector experimenta una variació del 0,6% respecte al mateix trimestre de l'any anterior.
La seva evolució contrasta amb els resultats del segon subsector, en el qual s'ubiquen les activitats financeres, entre d'altres. La crisi sanitària ha afectat també aquest subsector però de manera menys intensa. Pel que fa al segon trimestre del 2024 registra un augment del 2,2%. Finalment, l'evolució del subsector de les administracions públiques, educació, sanitat, serveis socials i personals es mostra més constant al llarg dels períodes considerats, a diferència dels altres dos subsectors. Per aquest segon trimestre de l'any experimenta una variació positiva del 0,8%.