Més de 174.000 euros per a un cub de pantalles LED per resoldre els dubtes de l’acord d’associació

L’eina interactiva es posarà en funcionament per la Fira d’Andorra la Vella i estarà operativa fins que se celebri el referèndum o com a màxim fins al desembre del 2025

La Secretaria d’Estat per a les Relacions amb la Unió Europea  vol estrenar per la Fira d’Andorra la Vella una eina interactiva per resoldre a la ciutadania els principals dubtes que puguin sorgir vers l’acord d’associació. Es tracta d’un cub de pantalles LED que ha estat adjudicat per un import màxim de 174.515 euros i romandrà vigent fins a la celebració del referèndum o fins el 15 de desembre del 2025.
El Govern posarà en marxa a finals d’octubre coincidint amb la Fira d’Andorra la Vella una nova eina que ha de permetre resoldre els dubtes que pugui generar l’acord d’associació amb la Unió Europea. El BOPA publica l’adjudicació a través d’una contractació directa a l’empresa Blit Entertainment per a la creació, construcció, programació, manteniment i muntatge d’un cub de pantalles LED per un import màxim de 174.515 euros.
La durada del contracte en un principi està establerta fins al 15 d’abril del 2025, però des del Govern ja s’avisa que podrà ser renovat fins a la celebració del referèndum i, com a màxim, el 15 de desembre. El ministre portaveu, Guillem Casal, ha explicat que “volem informar de forma fefaent i realista de l’acord d’associació, tant dels punts favorables com de les obligacions”.
No ha concretat on s’ubicaran les pantalles un cop s’acabi la Fira. El que ha exposat ñes que serà itinerant en funció dels esdeveniments. Sí que deixa clar que la quantitat de diners seria menor si la consulta es fa més aviat.