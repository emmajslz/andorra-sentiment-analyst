Escalé proposa buscar finançament per l’habitatge al Banc del Consell d’Europa

El líder de Concòrdia insta Govern a demanar diners a la institució i alerta davant la sessió plenària de l’organisme que Andorra és el país membre on més ha pujat el preu dels pisos els darrers anys

El president del grup parlamentari de Concòrdia, Cerni Escalé, ha proposat que Govern demani finançament al Banc de Desenvolupament del Consell d’Europa per afrontar inversions en matèria d’habitatge. Així ho ha posat sobre la taula durant la seva intervenció davant l’assemblea parlamentària de l’organisme (APCE), que està celebrat aquests dies la seva sessió de tardor a Estrasburg. El líder del principal partit de l’oposició avisa que la problemàtica que afecta el Principat és molt greu, tot destacant que ha estat el país membre on més s’ha incrementat el preu d’accés a un pis en els darrers anys.
Escalé ha participat aquest dimarts en la primera jornada de la sessió plenària de tardor de l’APCE, que se celebra fins al divendres a Estrasburg. I ha intervingut en el debat on s’abordaven, justament, els esforços del Banc de Desenvolupament de l’organisme (CEB). I és aquí on ha remarcat que aquesta institució, de la qual Andorra és membre des del 2020, pot ser una opció a l’hora de buscar recursos per abordar la problemàtica de l’habitatge que es viu al principal. 
De fet, en el marc estratègic 2023-27 del CEB, aquesta matèria és una de les prioritats. Per això, considera que s’hauria de valorar la possibilitat de crear un grup de recerca amb vocació pràctica, sobre els aspectes que incrementen el preu de l’habitatge i les mesures que s’han plantejat fins ara per part de països europeus. Així, ha proposat dur a terme “una iniciativa que vagi més enllà dels projectes individuals i que garanteixi la implementació dels recursos i les idees d’una manera més eficaç, per a aquesta qüestió tan important”.
En la intervenció, a més, ha exposat les circumstàncies particulars del Principat. I és aquí on ha apuntat que el preu de l’habitatge continua augmentant cada any entre un quatre i un vuit per cent per sobre de la inflació, els percentatges més alts de cap dels estats membre del Consell d’Europa al llarg dels darrers vuit anys.
Vista la situació, Escalé insta el Govern a estudiar la possibilitat de diversificar les fonts de finançament en els projectes en matèria d’habitatge a través del CEB. És un dels països que ha entrat a formar-ne part més recentment i va ser un suport important durant la pandèmia de la Covid-19, especialment en l’àmbit sanitari.