L’Association française des catalanistes, guanyadora del 33è Premi Internacional Ramon Llull

El jurat ha fet èmfasi en el compromís de l'associació

El jurat del Premi Internacional Ramon Llull ha decidit atorgar aquesta distinció per unanimitat en la seva modalitat de Catalanística i a la Diversitat Cultural a l’Association française des catalanistes (AFC) actualment presidida per Maria Immaculada Fàbregas Alegret.
El jurat ha fet èmfasi en el compromís amb la internacionalització de la catalanística que ha dut i que duu a terme aquesta associació; contribueix a promocionar la llengua, la literatura i la cultura catalanes des d’àmbits diferents i en col·laboració amb les universitats franceses (i també amb la Xarxa Vives), altres associacions científiques franceses (Société française des hispanistes et ibéro-américanistes) i internacionals (Fòrum internacional d’associacions de catalanistes) i organismes com l’Institut Ramon Llull o l’Institut d’Estudis Catalans.
El premi a l’Association française des catalanistes es lliurarà en una cerimònia que es farà al novembre a Andorra, on també es donaran a conèixer els Premis Ramon Llull en les categories de traducció literària i promoció internacional de la creació catalana.