Quart intent per trobar jutge per al TEDH

Es mantenen les exigències d’una plaça que quedarà temporalment buida per fi de mandat

Si a la tercera no va la vençuda, haurà de ser a la quarta. Govern obre un nou termini per a la selecció dels candidats a la llista nacional per a l’elecció d’un jutge a títol d’Andorra al Tribunal Europeu de Drets Humans (TEDH). Amb aquest nou intent serà el quart cop que el Govern cerca un relleu a l’actual magistrat, Pere Pastor, el qual finalitza el mandat el 31 d’octubre. Aquells que es proposin tenen de data límit fins a l’11 d’octubre i, atès que la terna presentada ha de passar per tres filtres, amb molta probabilitat la plaça quedarà temporalment buida. Un fet que des de l’executiu defensen que ja ha passat amb anterioritat en altres països i que no suposa cap mena de greuge cap al país.
En aquest sentit, un fet sorprenent és que el Govern no ha modificat les exigències per accedir a la terna. Al juny, el cap de Govern va obrir la porta al fet que no si no es pogués completar amb nacionals del país es posés sobre la taula la possibilitat d’ampliar-ho amb professionals sense nacionalitat andorrana. No obstant això, en la roda de premsa posterior al consell de ministres, el portaveu, Guillem Casal, va defensar el manteniment de l’exigència de la nacionalitat. “Cal primar el talent andorrà i s’ha de recolzar”, va comentar Casal.
Cal recordar que les dues primeres presentacions de candidatures no van assolir el mínim de tres sol·licitants i a la darrera es va rebutjar en el segon filtre –en què, després d’acceptar la presentació dels aspirants, els avaluadors han de verificar els coneixements dels candidats andorrans i, segons la informació a què va tenir accés el Diari, un no hauria superat les exigències. A més de la nacionalitat, altres condicions que es demanen són conèixer el sistema legal andorrà i el dret internacional públic i tenir coneixement actiu d’un dels idiomes oficials del Consell d’Europa. Si tot va segons el previst, s’elegirà el candidat andorrà durant la sessió del mes de gener del 2025.
MÉS
NOU CÒNSOL PORTUGUÈS
Govern va lliurar l’exequàtur al cònsol general de Portugal al Principat d’Andorra, Duarte Nuno Gonçalves Jorge Pinto da Rocha. Es preveu que el consolat general obri a final d’any.
1.100 EUROS PER AUDIÒFON
S’actualitzen les tarifes dels audiòfons amb un augment del 17,5%, passant de 933,56 euros a 1.100 euros. Els cobrirà la CASS en règim de tercer pagador a partir de l’1 de novembre.