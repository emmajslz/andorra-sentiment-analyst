L’Esbart dansaire d’Andorra la Vella actuarà a Xipre

L'esdeveniment tindrà lloc entre el 5 i el 9 de setembre

El cos de dansa de l’Esbart Dansaire d’Andorra la Vella ha estat convidat per participar en el 12. International Gocmenkoy Taskinkoy Culture and Art Folk Dance Festival que se celebra del 5 al 9 de setembre a Xipre, conjuntament amb els països de Kosovo, Algèria, Polònia i Turquia. Les danses que representarà l’Esbart són: La festa pagesa, la Dansa d’escudellaires, La consòrcia – dimarts de Carnaval, Grandalles i contrabandistes i la Dansa del pregó.
Tornant de Xipre, l’esbart actuarà al Teatre Kursaal de Manresa, el diumenge 15 de setembre a les 18 hores amb l’espectacle de música i dansa Pa d’arrels en dansa, on el duet català de música folk Aixopluc i l’Esbart dansaire d’Andorra la Vella surten de la seva zona de confort per poder compartir i complementar-se l'un amb l'altre, alhora aferrant-se a la seva tradició, a la seva terra, al seu ésser. Pa d'arrels en dansa proposa una sinergia entre la dansa, la música i la poesia, una aposta escènica que superposa les tres disciplines i que revisa l'esbart com a cos de dansa tradicional.
Aixopluc és un duet de música folk format pels músics bagencs Joel Díaz Vila (piano i acordió) i Queralt Valls Brunat (violí), que neix a Catalunya l'any 2020 amb l'objectiu d'oferir una sonoritat més íntima en la música folk, apostant per una formació senzilla i plenament acústica.
L'Esbart Dansaire d'Andorra la Vella és una associació cultural fundada l'any 1981, amb l'objectiu de promoure la cultura i representar-la fora de les fronteres en forma de dansa popular i tradicional d'Andorra i dels Països Catalans.