Andorra i Montenegro signen un conveni de no doble imposició

Espot participa en la inauguració de l'Assemblea General de Nacions Unides

La ministra d'Afers Exteriors, Imma Tor, va formalitzar ahir amb el seu homòleg de Montenegro, Ervin Ibrahimovic, la signatura del conveni de no doble imposició entre els dos països, que serà efectiu quan superi el tràmit parlamentari. Les negociacions es van iniciar a principis d'any i el Principat culminar així l'acord número 19 per evitar la doble imposició. 
La firma es va fer en el marc de les trobades que Tor i el cap de Govern, Xavier Espot, estan mantenint a Nova York per la celebració de la 79a Assemblea General de les Nacions Unides, i a l'acte d'obertura de la qual van assistir ahir. Espot va participar a més en la recepció oferta pel secretari general de l'ONU, António Guterres, als mandataris internacionals, segons informa el Govern.
El cap de l'executiu es va reunir amb la secretària general de la Unió Internacional de Telecomunicacions (UIT), Doreen Bogdan-Martin, per parlar de la col·laboració entre Andorra i l'entitat. Espot va explicar-li que el Govern vol continuar fent el Fòrum Digital d'Andorra, que es va estrenar la primavera passada organitzat amb la Secretaria general iberoamericana, que va ser inaugurat pel vicesecretari de l'UIT. L'objectiu és seguir contribuint a la digitalització en els països iberoamericans i intercanviar experiències per avançar cap a la connectivitat universal, indica el comunicat. 
L'executiu destaca que Espot ha recalcat la voluntat d'accelerar la transició digital per impulsar el desenvolupament econòmic i social i ha recordat que en quatre anys Andorra ha passat de la cua de països europeus en transformació digital a situar-se en la mitjana europea.