El Pla Nacional de Joventut,  llest aquest any, i la llei, el 2025

El departament estudia modificacions als ajuts a l’emancipació per cobrir fins als 35 anys

El Pla Nacional de Joventut (PNJ) “està pràcticament acabat”, de fet està en fase de revisió per part del Consell d’Europa i es preveu rebre els seus comentaris entre aquesta setmana i principis d’octubre. Així doncs, en breu estarà enllestit i se’n vol fer la presentació pública aquest darrer trimestre del 2024. Així ho ha explicat la ministra de Cultura, Joventut i Esports, Mònica Bonell, acompanyada del secretari d’Estat, Alain Cabanes, en compareixença pública davant la comissió legislativa d’Educació, Recerca, Cultura, Joventut i Esports. La llei de joventut, que ja s’ha començat a treballar amb el propi PNJ, estarà pel 2025.El PNJ està configurat en set eixos estratègics i un total de 34 objectius, que fan que abraci “moltes temàtiques i sigui molt transversal”, i un vuitè eix que versa sobre l’organització i la coordinació de les polítiques de joventut entre els diferents actors que hi intervenen, entre els quals el Govern, els comuns i també el Fòrum Nacional de la Joventut d’Andorra (FNJA). Així, “cobreix totes les necessitats dels joves”, ha assegurat Cabanes. A partir d’aquí, “tenim molt clar que la primera fase d’actuació serà demanar als joves quin pla d’actuació volen, per a nosaltres és important i clau que siguin els mateixos joves qui puguin elaborar els seus plans d’actuació”.Juntament amb la llei, són dos dels projectes que s’emmarquen en la línia estratègica de l’àrea de Promoció de la Joventut d’Implementació de polítiques públiques de joventut. En aquesta també hi ha els plans de formació per als treballadors de joventut, per “garantir que els professionals estiguin actualitzats amb els desenvolupaments més recents en polítiques de joventut”, i la participació en programes que facilitin la mobilitat dels joves. Més destacats són els programes de prevenció de consum d’alcohol i cànnabis, en els quals van participar 1.412 alumnes de vuit centres educatius durant el curs passat, i la proposta per regular i professionalitzar l’àmbit del lleure, que passa entre d’altres coses per oferir la formació de monitors de lleure als joves  en format intensiu en període fora de vacances escolars i també a través dels centres educatius, fora de l’horari lectiu, al llarg de dos cursos.
Ajuts a l’emancipacióHi ha altres dues línies estratègiques de l’Àrea de Promoció de la Joventut per a aquesta legislatura: la de contribuir al procés d’emancipació dels joves i acompanyar-los en la construcció del projecte vital, i la de desenvolupar serveis i programes adreçats a la joventut. En la primera d’aquestes dues línies hi ha el programa d’impuls per a l’emancipació dels joves, que es vol modificar per, entre d’altres coses, ampliar l’edat dels possibles beneficiaris fins als 35 anys, en consonància amb l’ampliació de la definició de jove. Cal recordar que amb aquest programa s’ajuda amb els dos mesos de dipòsit i un primer mes de lloguer, i fins a l’agost s’havien atorgat cinc ajuts per un import total de 10.134 euros, lluny dels 100.000 amb què està dotat. Així, i veient la situació del mercat de lloguer, s’entén que cal adequar els criteris per facilitar que més joves se’n puguin beneficiar.En paral·lel, també per afavorir l’emancipació, però més indirectament, es creen unes taules professionals, de diferents àmbits d’interès com poden ser educació, sanitat, informàtica o noves tecnologies en què es presenten possibilitats acadèmiques i es dona a conèixer l’oferta laboral dels sectors més rellevants del país. Com a novetat, es treballa per fer un Saló de l’Ensenyament. Es tracta d’un projecte “embrionari”, que no té data ni espai fixats encara, i que es vol que, a més de l’oferta educativa que hi ha al país també hi puguin participar universitats de l’entorn.Finalment, la tercera línia estratègica de l’Àrea governamental, de desenvolupament de serveis i programes adreçats a la joventut, inclou la Mostra d’arts plàstiques per a joves i els premis Sergi Mas, que vol promocionar el talent del país, la Guia Jove, que es treballa per millorar la coordinació i optimitzar els recursos en les diferents activitats que s’organitzen per al públic jove, i els ajuts a projectes adreçats o impulsats per joves, que vol promoure l’associacionisme juvenil i l’emprenedoria. 7 accions pendents de l’Acord de joventutAlgunes de les actuacions plantejades per desenvolupar les línies estratègiques de l’Àrea de Promoció de la Joventut es recollien en l’Acord de Joventut que es va aprovar la legislatura passada, com és el mateix Pla Nacional de Joventut o la llei. Segons la ministra de Cultura, Joventut i Esports, Mònica Bonell, de les 72 propostes que recull el document, en queden 7 pendents de realitzar i 2 es troben en curs. Entre les que no s’han fet, hi ha l’estudi sobre la situació del jovent a l’hora d’anar a buscar habitatge, i en aquest punt ha comentat que per qüestió de protecció de dades “és complicat” disposar de la informació.