Torna a casa

Joan Verdú deixa Nova Zelanda pel mal temps i s’entrenarà al país

Cap a casa abans del previst. Joan Verdú, primer espasa de l’esquí alpí de la Federació Andorrana d’Esquí (FAE), deixa la seva estada a Nova Zelanda i torna abans del que li tocava a casa per les previsions meteorològiques de pluja que hi ha per allà. La seva previsió era tornar el 23 de setembre, però a finals de setmana ja hi serà per aquí. “Tot ha anat en una molt bona progressió. De moment, estem molt optimistes. Aquest bloc final a Ohau ha estat un test brutal on no ha tingut cap molèstia a l’esquena”, va assegurar Pol Ferrer, fisioterapeuta de l’ens i home de màxima confiança de Joan Verdú en el seu cos tècnic.Juan Lago, el seu entrenador, va valorar l’estada a Nova Zelanda que va començar el 14 d’agost. “El treball està fet i amb el temps que ve tan dolent no tenia sentit continuar aquí perdent dies”. I va fer balanç. “Molt positiu, tant pel que fa als tests de material com pel nivell demostrat pel Joan Verdú. La veritat és que estem molt contents. L’equip està molt unit i anem a totes”.Per la seva banda, Xavier Cornella, esquiador de la FAE, va ser 30è a l’exigent gegant de la Copa de Sud-amèrica (SAC) que es va disputar a Cerro Castor (Argentina). La prova, que va comptar amb esquiadors d’un alt nivell i la majoria de Copa d’Europa, va ser molt exigent i Xavier Cornella es va quedar a 5’35” del primer, l’italià Luca de Aliprandini. També va competir Àlex Ruiz que va ser 35è a la primera mànega, però no va acabar la segona. I també van quedar fora Pere Cornella i Pirmin Estruga. De l’equip femení no van acabar Clàudia García i Íria Medina.