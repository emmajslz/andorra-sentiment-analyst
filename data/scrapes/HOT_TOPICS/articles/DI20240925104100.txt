Campanya per aplicar la igualtat en la gestió empresarial

L'acció aborda la conciliació, la prevenció de l'assetjament o la projecció salarial

L'Institut Andorrà de les Dones (IAD) i la Cambra de Comerç, Indústria i Serveis (CCIS), impulsen mitjançant la newsletter de la CCIS una campanya perquè les empreses puguin incorporar la igualtat a la seva gestió. L'institut indica que l'objectiu és aplicar propostes d'accions bàsiques i simples d'implantar, així com unes recomanacions de bones pràctiques en línia amb la normativa actualment vigent. 
L'acció consta de dues infografies de resum que, amb l'ajuda d'un codi QR, remeten als continguts més desenvolupats de les accions i bones pràctiques que es troben detallats a la pàgina web de l'IAD. Els temes tractats fan referència a obligacions legals i a d'altres per millorar la gestió empresarial i del clima laboral, com ara la igualtat salarial, la conciliació, la corresponsabilitat, la mixitat, projecció laboral, salut o de prevenció de l'assetjament. 
I es posa en marxa "per sensibilitzar sobre la necessitat d'incorporar la igualtat a la gestió empresarial més enllà de l'obligació legal, divulgar conceptes i facilitar eines que ja són d'ús corrent en molts països europeus, d'una forma amena i senzilla". Les actuacions que es poden aplicar de forma voluntària i progressiva, independentment de la grandària de l'empresa o si es tracta de treballadors per compte propi, i que marquen camí en el compromís vers la igualtat real i efectiva, indiquen en un comunicat.