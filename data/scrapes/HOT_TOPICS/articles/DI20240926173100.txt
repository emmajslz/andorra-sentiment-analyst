Govern i Ski Andorra signen un conveni en prevenció de riscos del personal de pistes

L'executiu hi destinarà una aportació màxima anual de 15.000 euros

El Govern i Ski Andorra han signat un conveni per fomentar la formació i prevenció de riscos del personal de les pistes d'esquí del país. El Govern es compromet a contribuir econòmicament per a l'execució de les accions formatives amb una aportació màxima anual de 15.000 euros. Fins el 31 de desembre del 2029, Economia finançarà el 50% de les accions en l'àmbit de la seguretat, fins a un 40% en l'àmbit de la formació i una tercera part de la factura de l'estudi d'accidentalitat a les pistes.  
El conveni formarà en treballs en altura i revisió de material, al conductor del telecadira o de màquines trepitjaneu i electricistes i mecànics, entre d'altres. També hi ha accions vinculades a les normes i consells d’esquí de muntanya i a la seguretat a les pistes per al personal de les estacions, així com a l’estudi d’accidentalitat a les pistes.
L’acte ha tingut lloc aquest dijous a l’edifici administratiu de Prat del Rull, i la signatura ha anat a càrrec de la ministra de Presidència, Economia, Treball i Habitatge, Conxita Marsol, i del representant de Ski Andorra, Joan Viladomat.