L’amo del gos acusa el Parc de l’Alt Pirineu de l’atac de l’os

L’home afirma que els gestors de l’espai descuiden els plantígrads

El propietari del gos atacat per l’os al pic de Sanfons dijous ha respost durament, a través de les seves xarxes socials, les acusacions de culpabilitat que va fer el Parc Nacional de l’Alt Pirineu a través de les seves xarxes socials. El propietari va voler remarcar que l’incident va passar a Andorra i no al parc nacional català i que “Andorra s’està menjant les conseqüències que vosaltres (i no ells) hàgiu decidit posar ossos al Pirineu”.
L’home assegura que banders i policia van mostrar preocupació i interès pel ca des del “primer moment” i que aquests cossos també es van adreçar al veterinari on s’estava cosint la cara del gos, “mentre que vosaltres l’únic que fèieu era escriure un tuit”.
El propietari es defensa de les acusacions remarcant que, tot i que el gos anava deslligat, “porta xip, està identificat i si fa una cosa mal feta, com a propietari seu, n’assumeixo les conseqüències”. I contraataca acusant el parc nacional de descuidar-se dels ossos que hi ha a les muntanyes. “L’os és propietat vostra. Segurament és un dels molts que no sabeu ni que teniu i que quan ataca un ramat d’ovelles feu les mil i una filigranes per no pagar al pastor la indemnització que li toca”, afirma.
El propietari demana al parc nacional que es tracti el tema amb serietat, “perquè posar ossos al Pirineu no és com qui posa fitxes del parxís”.