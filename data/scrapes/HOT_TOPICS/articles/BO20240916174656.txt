Carburant, habitatge, aliments i roba fan baixar l’IPC al 2,1%

En canvi, la variació mensual del mes d’agost queda fixada en el 0%

La variació anual de l’índex de preus de consum (IPC) corresponent al mes d’agost d’enguany ha quedat fixat en el 2,1%, mentre que al juliol va ser del 3%, segons ha publicat avui el departament d’Estadística. Quant a la inflació subjacent se situa al 3,0% en relació amb el mateix mes de l’any anterior. L’IPC acumulat, per la seva banda, es queda en l’1,3%. En canvi, aquest mes d’agost, la variació mensual no s’ha mogut i ha estat al 0,0%.
Els principals grups que fan disminuir la inflació són el transport, amb un descens de dos punts i nou dècimes, situant-se al +0,4% a causa de la disminució dels preus dels carburants i lubricants. També pel grup que agrupa l’habitatge, aigua, gas, electricitat i altres combustibles, amb una disminució de vuit dècimes, situant-se al 4,5% positiu, a causa principalment a la disminució dels preus dels combustibles líquids davant la forta pujada al mateix mes de l’any passat, contribuint també a la disminució el comportament dels preus del lloguer de l’habitatge i d’altres serveis relacionats amb l’habitatge, que van augmentar l’agost passat amb major intensitat que aquest mes. 
Un tercer grup fa referència als aliments i begudes no alcohòliques, amb un descens de set dècimes, i se situa a l’1,5% positiu a causa de la disminució dels preus dels llegums i verdures i la fruita. Per últim, trobem el grup de vestit i calçat, amb una disminució de dos punts i cinc dècimes situant-se al 0,9% positiu, a causa de la disminució dels preus de la roba i el calçat.
L’IPC d’Espanya del mes d’agost del 2024 se situa al 2,3% positiu, cinc dècimes per sota de la variació registrada al mes de juliol, mentre l’IPC de França del mateix mes es queda al 1,8% positiu, cinc dècimes per sota de la variació registrada al mes de juliol.