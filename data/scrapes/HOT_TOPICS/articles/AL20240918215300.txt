El català fa tombar els concursos per trobar sotsoficial i caporals de circulació a Andorra la Vella

Vist que en cas d’una impugnació plausible, el comú tenia les de perdre, s’hauria acordat declarar deserts els dos processos de selecció i, si escau, es tornaran a convocar ajustant-se al que diu la llei dels agents

El comú d’Andorra la Vella declararà deserts els concursos per a la provisió d’un lloc de sotsoficial per al servei de circulació i de dos caporals. El fet que es deixés la porta a oberta a acreditar el nivell de català exigit a partir d’una prova, d’un examen, una circumstància que la llei dels agents de circulació no preveu hauria estat determinant perquè des de la majoria d’Enclar s’hagi decidit fer marxa enrere. I si escau i es tornen a convocar els processos de selecció els plecs de bases se cenyiran estrictament al que fixa l’article 16 de la llei esmentada.
Com va revelar l’Altaveu, alguns funcionaris del departament haurien anat a fer consultes legals sobre els concursos per veure si el matís que incloïa el plec de condicions, el fet que s’hi digués que “si el candidat no presenta un certificat oficial del nivell sol·licitat, s’avaluarà el nivell de català requerit mitjançant una prova de nivell”, s’ajustava a la llei. Totes les consultes fetes van arribar a la mateixa conclusió. 
La llei és clara i no deixa marge per a la interpretació. O es té el certificat, el títol que acredita el nivell B1, que és el que s’exigeix, o no s’hi valen subterfugis. D’aquí que alguns d’aquests funcionaris es plantegessin dues circumstàncies distintes. Un, que si s’havien fet els concursos pensant en algú concret que no disposava del certificat que exigeix la llei. Dos, que vist el que es veia, s’impugnaria o el plec de bases o, si ja no hi havia marge de temps per fer-ho, s’atacaria el resultat del concurs. 
Relacionat
En fi, fonts comunals consultades han assegurat que aquest dimecres hi ha hagut una reunió interna per avaluar la situació. I que el resultat final hauria estat declarar els concursos -el que pretén proveir de tres agents rasos ja no incloïa el matís que es podia provar el nivell de català a partir d’un examen que ja tenia acadèmia de llengües fins i tot contractada per fer les proves corresponents- com a deserts. Marxa enrere i, a tot estirar, tornar a començar.
Malgrat que l’Altaveu fa tres dies que insistentment demana a fonts oficials del comú d’Andorra la Vella el posicionament de la majoria i quin plantejament hi havia sobre la taula, cap dels consultats no han aclarit la situació. Per tant, no han confirmat la marxa enrere ni el fet que es deixin els concursos deserts. Això sí, es va arribar a admetre que si es detectava alguna errada era tan senzill com rectificar i ja estava. La rectificació vindria en mode de ‘cancel·lació’ del concurs.
I que la llei és clara: “Tanmateix, per l’accés a tots els càrrecs serà necessari posseir el títol del nivell B1 de català, a excepció del cap del servei que haurà de posseir el títol del nivell C1.” Vaja, que quan hom es presenta al concurs s’ha de posseir ja el títol. Vaja, que no s’hi val fer un examen i que algú et digui que tens el nivell equivalent a aquell títol. Perquè una acadèmia no expedeix en cap cas títols oficials. És l’administració qui ho fa.