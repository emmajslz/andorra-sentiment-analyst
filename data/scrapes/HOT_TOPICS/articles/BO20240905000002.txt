Malta tampoc perdonarà

Gibraltar, amb molt poc, venç una Andorra molt pobra a nivell ofensiu

Molt a millorar per l’inici de la UEFA Nations League. A menys d’una setmana per rebre Malta, la selecció absoluta va demostrar que està un xic lluny d’altres combinats que són d’un nivell similar. Gibraltar va ser una bona pedra de toc per veure en què s’ha de progressar o almenys limitar els danys. Els locals, amb ben poc, van vèncer un combinat andorrà molt pobre ofensivament per 1 a 0. Koldo Alvarez de Eulate va fer debutar Biel Borra amb 18 anys. El lateral de l’Escala, de Tercera RFEF, va ser la gran novetat del seleccionador en l’onze inicial.  Els primers minuts de partit van ser els d’un partit típic de pretemporada, és a dir, amb poc ritme. Al minut 7, un error d’Annesley no el va aprofitar Dacu i el xut del jugador de la UE Santa Coloma el va refusar amb el cos Bernardo Lopes. Sis minuts després, una pèrdua de Liam Walker tampoc la va fer bona Dacu i el seu xut centrat el va aturar Banda. I en la seva primera arribada, Gibraltar va marcar l’1 a 0. Va ser després d’un greu error en la marca de Marc Pujol, que va aprofitar Dan Bent per batre amb una remat mossegat a Iker. Els de Julio Ribas van passar a dominar, però Dacu va estar a punt d’empatar al minut 31 amb un xut que va enviar a córner Banda. Els locals van avisar amb dues aproximacions més i una va ser de De Barr, que va marxar amb facilitat de Max Llovera i Ian Olivera i el seu xut es va estavellar al travesser. Abans d’arribar al descans, Ian Olivera va salvar un gol de Bernardo Lopes amb la mà i l’àrbitre, per sort per a Andorra, no ho va veure. Al segon temps, cap ocasió clara de gol, tot i el domini territorial d’Andorra, fins al minut 96, on hi va haver un xut creuat de Berto Rosas que va anar a fora massa desviat. També va destacar el retorn de Jordi Aláez després de la seva lesió. Koldo Alvarez De Eulate va fer aquest balanç. “Estàvem bé quan ha arribat el gol a pilota aturada i ens ha fet molt de mal. En aquest aspecte haurem de millorar aviat. A la segona part hem dominat i hem tingut una ocasió al final del partit”, va assegurar el seleccionador.
FITXA TÈCNICA:
1- Gibraltar: Banda, Jolley (Lee Casciaro, 67'), Annesley, Bernardo Lopes, Olivero, Bent (De Haro, 76'), Torrilla, Britto (Joseph Chipolina, 81'), Scanlon (Valarino, 68'), Liam Walker i De Barr.
0- Andorra: Iker, Joan Cervós, Ian Olivera, Max Llovera, Biel Borra (Jordi Aláez, 67'), Joel Guillén (Christian García, 81'), Marc Vales (Joao Teixeira, 52'), Marc Pujol (Álex Martínez, 68'), 'Dacu' ('Moi' San Nicolás, 52'), Izan Fernández ('Cucu', 52') i 'Berto' Rosas.
Gol: 1-0 Bent (17').
Àrbitre: Tom Owen (Gal·les). Grogues a Lee Casciaro –Gibraltar– i Marc Pujol, 'Moi' San Nicolás i 'Cucu' –Andorra–.
Lloc: Europa Point Stadium de Gibraltar. 570 espectadors –segons la FAF–.