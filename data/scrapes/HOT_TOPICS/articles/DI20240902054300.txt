Nou procés per adjudicar l’estudi de viabilitat de l’antic hotel Pol

El concurs va quedar desert i ara la corporació sol·licitarà tres pressupostos a empreses per contractar l’encàrrec

El futur de l’antic hotel Pol, propietat del comú de Sant Julià des de fa un any, segueix pendent d’un estudi de viabilitat que apunti alternatives i condicions d’accés. El projecte de l’actual majoria comunal defensat durant la campanya electoral és de ser allotjament per a estudiants però també pisos d’emancipació jove i espais d’emprenedoria. L’equip de govern va heretar un estudi de viabilitat dut a terme per una empresa externa l’anterior mandat –i interessada a invertir-hi– però no respon al que es consideren les necessitats d’estudiants i joves, amb propostes de preus de lloguer per a apartaments estudiantils o pisos d’emancipació que s’enfilaven als 1.700 euros. L’encàrrec d’un nou informe s’ha vist condicionat perquè el concurs convocat va quedar desert. Ara, i seguint el que marca la Llei de contractació pública, es demanaran tres pressupostos a empreses amb la voluntat d’escollir la proposta que es consideri més adient i, amb les línies d’actuació que es marquin, donar un nou ús a l’edifici.
Ja fa més d’un any que el comú i el Govern oficialitzaven la nova titularitat de l’hotel Pol davant de l’immoble situat a l’avinguda Verge de Canòlich. Feia part de l’acord extrajudicial assolit amb la propietat del terreny de la Portalada que s’havia esfondrat l’any 2019. Les dues administracions rebien de mans de la família Cachafeiro la propietat compartida de l’edifici, però ja amb el plantejament de tirar endavant el tràmit necessari perquè l’executiu es vengués la seva part a la corporació.
La declaració d’alienabilitat per tal que l’administració central traspassés la seva part a la comunal es va formalitzar el novembre de l’any passat i, en xifres, suposa que el comú ha d’abonar un total de 3,07 milions d’euros en set pagaments fraccionats fins a l’any 2028. Però prèviament el que havia estat establiment hoteler portava anys tancat. Malgrat tot, des de la corporació van assenyalar que es fa un seguiment de l’estat de l’edifici i que no presenta problemes de seguretat.
El futur de l’hotel Pol s’ha lligat a l’allotjament per a estudiants perquè tenir una residència és la gran aspiració de la Universitat d’Andorra (UdA), que ha experimentat un increment d’alumnes estrangers els darrers cursos, i perquè complementaria una oferta formativa que s’ha ampliat amb centres d’ensenyament superior privats. Però la majoria comunal liderada per Cerni Cairat apunta a usos compartits, sense descartar l’estudiantil lligat també a la futura ampliació de l’UdA.
La propietat té 7 plantes i 4.000 metres quadrats. L’estudi de viabilitat elaborat apuntava que cada planta –excepte la baixa– podria acollir 14 pisos de dimensions reduïdes, de 28 metres quadrats en la seva majoria. El plantejament era el de disposar de dues plantes de residència universitària, tres de pisos de coliving i una planta coworking, incloent-hi, per tant, espais per a fomentar l’emprenedoria.