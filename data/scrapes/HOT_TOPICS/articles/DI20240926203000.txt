Primera trobada del cap de Govern amb el primer ministre de Portugal

En la reunió s’ha parlat d'abordar i reforçar els diferents àmbits de cooperació entre els dos països

El cap de Govern, Xavier Espot, s’ha reunit aquest dijous amb el primer ministre de Portugal, Luís Montenegro, a la seu de les Nacions Unides a Nova York. Es tracta de la primera trobada que mantenen els dos mandataris, durant la qual han parlat de l’arrelament de la nombrosa comunitat portuguesa resident a Andorra i la participació activa a la vida social i cultural del país. Tots dos s’han felicitat, en aquest sentit, pel retorn del consolat general de Portugal a Andorra.
En la reunió s’ha parlat d'abordar i reforçar els diferents àmbits de cooperació i s'ha tingut ocasió de comentar l’actualitat política, econòmica i social dels dos països. Espot, que ha celebrat amb el primer ministre de Portugal la commemoració, el proper desembre, dels 30 anys de l'establiment de les relacions diplomàtiques entre els dos països, ha traslladat el suport i la solidaritat d’Andorra a Portugal pels incendis que estan assolant el país.
El primer ministre portuguès ha mostrat interès pel procés d’acostament d’Andorra a la Unió Europea i pel calendari previst fins a la celebració de la consulta ciutadana. El mandatari ha expressat l’oportunitat que representa per Andorra l’Acord d’associació en el desenvolupament econòmic i social de les pròximes dècades. El cap de Govern ha agraït el suport de Portugal en aquest procés clau per al futur d’Andorra.
Espot s’ha trobat amb el primer ministre de Kosovo, Albin Kurtin, i la ministra d’Afers Exteriors i de la Diàspora de Kosovo, i segona viceprimera ministra, Donika Gërvalla-Schwarz. Ambdues delegacions han compartit els grans reptes i prioritats dels dos països, així com la cooperació en els àmbits bilateral i multilateral.
La ministra d’Afers Exteriors, Imma Tor, s’ha entrevistat amb la seva homòloga del Kirguizistan, Jeenbek Kulubaev. Totes dues han tractat sobre la importància de visibilitzar la vulnerabilitat dels territoris de muntanya davant el canvi climàtic i s’han emplaçat a millorar i reforçar la comunicació bilateral entre ambdós països, a nivell polític i tècnic, en aquest àmbit.
Tor ha assistit aquest matí a l’esmorzar de treball, ofert per l’Equador, Secretaria Pro Tempore de la Cimera Iberoamericana als ministres d’Afers Exteriors. Durant la reunió s’han tractat els principals punts de discussió i els objectius marcats per la Comunitat Iberoamericana
de cara a la propera Cimera que tindrà lloc el mes de novembre a la ciutat de Cuenca. Andorra ha donat suport a l’elecció de la pròxima Secretaria Pro Tempore, que ostentarà Espanya. En la seva intervenció, la ministra ha expressat el decidit compromís d'Andorra amb el multilateralisme i especialment amb la Conferència Iberoamericana.