La CASS cobrirà 1.100 euros per cada audiòfon

La xifra no s'actualitzava des del 2017

El Reglament que regula la prestació audioprotètica de finançament públic per part de la Caixa Andorrana de Seguretat Social (CASS), actualitza les tarifes amb un augment del 17,5%, calculat a partir de l’IPC acumulat des del 2017, passant de 933,56 euros a 1.100 euros la tarifa de responsabilitat de la CASS per a un audiòfon. El reglament entrarà en vigor l'1 de novembre.
La CASS reemborsa els audiòfons en règim de tercer pagador. D’aquesta manera l’assegurat només haurà d’abonar a l’audioprotesista l’import corresponent al 25% de la tarifa de la CASS. No obstant això, si l’assegurat opta per un audiòfon d’un preu superior al de la tarifa, ha d’assumir la diferència de preu.
En el reglament s’estipulen els criteris per a la cobertura per part de la CASS d’aquests aparells. Concretament, es regulen aspectes com el nivell de pèrdua auditiva per tenir dret a prestació, les condicions per al reemborsament d’un o dos audiòfons, així com el termini de quatre anys com a norma general per a la renovació de la prestació. El text també apunta que caldrà que els audiòfons els prescrigui un metge especialista en otorrinolaringologia. Una vegada el pacient disposi d’aquesta recepta haurà de demanar entesa prèvia a la CASS, que comprovarà que es compleixen les condicions del reglament. Amb aquesta entesa prèvia, l’assegurat podrà acudir a l’audioprotesista, que li recomanarà i li adaptarà l’aparell més indicat.