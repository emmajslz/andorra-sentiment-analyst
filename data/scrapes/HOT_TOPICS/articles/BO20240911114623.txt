Concurs pels treballs de rehabilitació i posada en valor de l'hotel Casamanya

La previsió és que les obres tinguin un cost d'1,2 milions d'euros

El Govern ha convocat un concurs nacional per licitar els treballs de rehabilitació i posada en valor de l'edifici de l'antic hotel Casamanya, unes obres que permetran convertir l'equipament en la seu del ministeri de Medi Ambient. La previsió és que els treballs que s'hi han de fer tinguin un pressupost, IGI inclòs, d'1.220.037,99 euros.Així doncs, i tal com publica el BOPA aquest dimecres, els interessats han de presentar les seves ofertes per mitjà de la plataforma de contractació del sector públic abans de les 17 hores del proper 23 d'octubre. L'obertura de les sol·licituds tindrà lloc de manera telemàtica a través de la mateixa plataforma a les 12 hores del 29 d'octubre pel que fa al primer grup dels treballs i a les 12 hores del 31 d'octubre en relació amb el segon.Cal recordar que el projecte guanyador de la reforma de l'edifici de l'antic hotel Casamanya va ser el presentat per l'arquitecte Miquel Mercè, i s'espera que les obres estiguin enllestides durant aquesta legislatura. El nou ministeri, de cinc plantes, inclourà també les estances del Quart d'Ordino, a la planta baixa, i les dependències que necessiti el comú de la parròquia, a la primera planta. A més, el projecte estarà inspirat en la simbiosi entre el paisatge i el patrimoni i, per tant, tindrà un espai públic en format de bosc.
Rehabilitació d'un edifici d'habitatges al carrer Doctor Palau
Paral·lelament, l'executiu ha convocat un altre concurs públic per licitar els treballs de rehabilitació d'un edifici d'habitatges situat al número 12 del carrer Doctor Palau, a Sant Julià de Lòria. En aquest sentit, des del Govern es preveu una inversió, IGI inclòs, de 778.814,77 euros. La idea és posar al mercat de lloguer assequible quatre habitatges en un termini aproximat de 18 mesos.Així doncs, els interessats han de lliurar les seves ofertes per mitjà de la plataforma de contractació del sector públic abans de les 17 hores del 23 d'octubre.