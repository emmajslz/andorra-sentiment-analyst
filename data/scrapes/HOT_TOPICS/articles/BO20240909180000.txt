El cost de l’habitatge, “un enemic” per atraure mestres

Les dificultats per cobrir baixes “no ens ha d’alarmar”, segons Baró

L’accés a un habitatge és un dels “enemics” que dificulten la mobilitat i l’atracció de professionals per al cos d’Educació. Així ho ha declarat avui el ministre de Relacions Institucionals, Educació i Universitats, Ladislau Baró, amb motiu de l’inici de del nou curs escolar. I és que preguntat sobre els inconvenients per cobrir les baixes laborals i els permisos, el ministre ha compartit que n’han parlat amb els sistemes educatius dels països veïns per veure si hi podria haver mobilitat de professionals. I al seu parer, “el cost de l’habitatge” fa complicada aquesta mobilitat. Però no és l’únic enemic, també ha indicat que cal tenir en compte el problema afegit de la implementació de la Llei de la llengua pròpia, motiu pel qual hi ha  més demanda per cursar classes de català que oferta, la qual cosa també provoca que hi hagi un dèficit de professionals en aquesta àrea, que d’altra banda és una de les que convé reforçar a l’escola.
Pel que fa als incentius salarials que reclamen des del Sindicat de l’Ensenyament Públic (SEP), Ladislau Baró ha valorat que poden ser útils per aconseguir atraure talent, però tot i així ha advertit que “tampoc pensem que siguem tan poc competitius en l’àmbit dels salaris, pensem que és més complicada la situació de la dificultat d’habitatge al nostre país”. De tota manera, el titular d’Educació ha volgut deixar clar que “no és una situació alarmant”. Això sí, “ens ha de preocupar i n’hem de ser conscients”.
Carrera professionalD’altra banda, quant a la carrera professional del cos d’Educació, tot i que confia que pugui estar enllestida durant aquest curs perquè es pugui implementar de cara al 2025-2026, “no puc assegurar que es compleixi”, ha declarat Baró per a qui “l’expectativa és raonable”. En relació amb això, s'ha referit a la intenció de fer una reunió amb el Sindicat de l’Ensenyament Públic (SEP) cada tres mesos per tractar, entre d’altres temes, sobre aquesta qüestió i anar posant fil a l’agulla. 
Finalment el titular d’Educació ha assenyalat que es tracta d’un “tema molt complex” i que per aquest motiu poden sorgir “serrells i altres qüestions” que facin que la definició de la carrera professional es pugui allargar més en el temps.
Educació no ha de resoldre les contradiccions pel creixementTant el conveni dels drets dels infants com la Llei de la infància estableixen la necessitat d’escolarització obligatòria de tots els infants del país “estiguin o no reagrupats legalment”. Des d’aquesta premissa, pel titular d’Educació, Ladislau Baró, no hi ha dubte que els infants que viuen a Andorra tenen accés als sistemes educatius perquè “tenim aquesta obligació”. Ara bé, considera que la reflexió va més enllà i té a veure amb el creixement migratori del país, i també amb les normes que hi puguin haver en altres àmbits. “Tot és complicat”, ha opinat. I “el que no es pot fer és que l’àmbit de l’Educació hagi de resoldre les contradiccions que hi pugui haver al país en matèria de creixement”, que és un dels reptes que té Andorra en aquest moment: el model de creixement i com articular les incompatibilitats que en alguns àmbits es genera.