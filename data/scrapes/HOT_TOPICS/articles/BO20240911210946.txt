Gili retarda fins a finals d’any la fi de l’aparcament de l’Església

El Caldes Festival, del 27 al 29 de setembre, vol “redescobrir” la part alta de la parròquia

La mala notícia és que les obres del nou aparcament que el Comú d’Escaldes construeix des del gener del 2023 a la plaça de Sant Pere Màrtir no compliran el calendari previst: el termini inicial d’execució era de setze mesos, i la cònsol, Rosa Gili, ha confirmat avui que les obres no conclouran abans de fi d’any. La culpa, diu, és la remodelació del projecte original per aprofitar el gran desnivell que quedava entre el carrer Estret i la plaça, i que inicialment s’havia de salvar amb una escala de gran format. “La solució no ens convencia i vam optar per allargar el sostre de l’entrada a l’aparcament. Amb això hem guanyat un segon nivell que donarà més possibilitats a l’espai però que, és clar, ha allargat el termini d’execució”.
Així que els veïns de la part alta no podran estrenar el nou aparcament abans de fi d’any, en el pitjor dels casos,  a principis del 2025. Una de les novetats que comportarà la nova redistribució de la plaça serà un bar amb terrassa de l’estil del del Prat Gran que el Comú explotarà a través de concessió i que complementarà el centenar de places del nou aparcament, repartits en sis mitges plantes i que s’ha cruspit un pressupost de 6,4 milions d’euros.
Fins aquí, dèiem, les males notícies, que en realitat tampoc ho són tant. La bona és que les obres eternes de l’Espai Caldes, que van arrencar el novembre del 2002 i que també tenien un termini d’execució de setze mesos conclouran per fi aquest octubre, augura Gili. De fet, tan sols hi falten els “detalls”: acabar de col·locar les aixetes gegants del passeig del riu, la font del Roc del Metge i la intervenció paral·lela a l’entorn del pont de la Tosca. El Comú s’ha volgut avançar a aquesta diguem-ne efemèride amb una proposta nova de trinca, el Caldes Festival –amb aquesta mania d’invertir a l’ordre natural dels sintagmes en català, com si els fes vergonyeta o se sentissin per un moment anglòfons– que tindrà lloc del 27 al 29 de setembre i que pretén convertir-se en una excusa perquè veïns i visitants (re)descobreixin la part alta d’Escaldes després de la intervenció urbanística que ha comportat el Projecte Caldes i, de passada, els nous espais que el Comú ha anat adquirint els últims mesos: el programa inclou una vintena llarga d’activitats: el jardí de la borda Gabriel, la placeta de Santa Anna, cal Paleta, la Drecera, el Mirador de Caldes, l’Espai Caldes i la placeta del Madriu. Entre les propostes, dansa (Cia Des-humains), trapezi (Raul Benet), acrobàcies (Luana Flores), música (Makuka) i la pianista catalana Clara Peya, cap de cartell.
Queixes per salut mentalEn un altre ordre de coses, Gili s'ha desentès de les queixes dels veïns de l’edifici on s’instal·larà la nova unitat de Salut mental: “N’estàvem al corrent perquè han sol·licitat els permisos d’obres menors, res més. Els veïns ens han demanat hora i veurem quin pot ser més enllà d’això el nostre paper. Però les competències són del Govern”.