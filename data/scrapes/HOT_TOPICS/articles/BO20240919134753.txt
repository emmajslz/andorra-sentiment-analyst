Carme Ruscalleda: “A Andorra hi ha cultura, caràcter i singularitat”

El xef estrellada ha estat guardonada amb l’Andorra Taste Award

La xef catalana Carme Ruscalleda ha estat guardonada aquest dijous amb l’Andorra Taste Award, un premi que reconeix la seva distingida trajectòria professional que l’ha portat a ser la primera dona a aconseguir set estrelles Michelin. Amb el guardó, Ruscalleda s’emporta també un bocí d’Andorra representat en una escultura de l’artista del país Nerea Aixàs, que un any més, ha reunit l’essència de les muntanyes en un bloc de guix gravat amb xicoies.Fent les coses “a la meva manera”, Ruscalleda ha aconseguit convertir-se en una figura referent en la preservació del receptari popular a través de la innovació i la creativitat. Defensora del producte de proximitat i de temporada, ha posat en valor que “a Andorra hi ha cultura, caràcter i singularitat. S’hi ha de bussejar i portar-ho a l’excel·lència”. De fet, la xef ha reivindicat que “la cuina és la postal amable del país: la gent pujarà a menjar-se Andorra i la seva cultura”.A banda de l’entrega del guardó, el matí de la segona jornada professional ha acollit les ponències dels xefs Carles Gaig (Gaig, Espanya), Søren Selin (AOC**, Dinamarca), Raül Balam (Moments**, Espanya) i Ricard Camarena (Ricard Camarena Restaurant**, Espanya). A la tarda, se celebraran les taules rodones “L'inici de la Nova Cuina Nòrdica” i “Cuina de borda”. Les ponències Jean-Rémi Caillon (Alpage*, França) i Andrea Tumbarello (Ristorante Don Giovanni, Andorra) tancaran la segona sessió professional.
Jornada de descoberta
Aquest divendres, per primera vegada, l’Andorra Taste professional sortirà al terreny en una jornada de descoberta. L’objectiu és que xefs, ponents, periodistes i professionals del sector gastronòmic puguin conèixer en primera persona els paisatges i productes que defineixen la gastronomia d’Andorra.