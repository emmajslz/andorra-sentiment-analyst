S’avança en l’avortament, però “amb màxima discreció”

El 2025 es podrien materialitzar alguns avenços en la matèria

No hi ha hagut canvis en la posició del Govern sobre la despenalització de l’avortament al país. Cal mantenir un equilibri entre l’avançament en els drets sexuals i reproductius de les dones i no posar en risc les institucions del país, i val a recordar, com ho ha fet el ministre de Relacions Institucionals i Educació, Ladislau Baró, que des del Vaticà s’ha advertit que no es pot acceptar la legalització al Principat.  Ara bé, dins d’aquest espai “s’està avançant”, segons Baró tot i que cal mantenir “la màxima discreció”. I escudant-se en aquesta discreció ha evitat respondre algunes de les preguntes que li plantejava la consellera de Concòrdia, Núria Segués, que demanava si el Govern tanca la porta a legalitzar l’avortament al país, si es planteja eximir de responsabilitat al facultatiu mèdic i si es preveu que s’inclogui la interrupció de l’embaràs a la cartera de serveis de la CASS com qualsevol acte mèdic. La consellera ha aprofitat la sessió de control al Govern per demanar que s’avanci “de manera diligent” en aquesta qüestió, “perquè fa molt que dura”, a la qual cosa el ministre ha recordat que l’horitzó temporal amb el què es treballa és el de la legislatura, i potser el 2025 ja es poden veure materialitzats alguns avenços al respecte.