Dos projectes a la brossa

La propietat de la Borda Mateu trenca les negociacions amb l’FC Andorra per al nou estadi

Que l’FC Andorra arribi a tenir estadi propi continua sent un somni o, millor dit, un malson. El club esportiu més antic del país no se’n surt amb el que consideren com “la pedra angular del projecte”, és a dir, tenir casa pròpia. El mes de febrer del 2023 van descartar aixecar el nou estadi en territori encampadà. La construcció de la instal·lació pujava 26 milions d’euros més 1,5 milions per fer-hi un camp d’entrenament. A aquestes xifres s’hi van sumar 12 milions d’euros destinats a una desviació i l’FC Andorra va descartar tirar endavant aquest primer projecte i avui, Ferran Vilaseca, president, i Jaume Nogués, director general, han anunciat que el segon intent corre el risc d’acabar a la brossa. I per quin motiu? Segons el club liderat per Gerard Piqué als despatxos, amb la seva empresa Kosmos Holding, la propietat de la Borda Mateu va trencar les negociacions amb el club per fer el nou estadi i també el multifuncional quan ho tenien tot aparaulat i a falta de només la signatura. La família Maestre va decidir no signar el contracte de 40 anys de durada i amb un cost d’un milió d’euros anuals de lloguer. “Dijous passat la propietat dels terrenys ens va dir que no volia llogar-los quan ho teníem tot preparat per tancar els serrells i signar”, ha assegurat Ferran Vilaseca, que ha confessat que les negociacions amb la propietat s’estaven fent des de fa dos anys. “Tot just fa una setmana la propietat ens va dir que no ens volia llogar els terrenys. Un projecte que era econòmicament viable perquè incloïa el multifuncional i era una col·laboració publicoprivada”. 
Ferran Vilaseca no ha sabut explicar els motius d’aquesta marxa enrere de la propietat i ha respost de manera elegant –o resignada–. “No en sabem els motius, només ens van dir que no hi estaven d’acord i ho acceptem. Es tracta d’una propietat privada i és molt respectable la seva decisió. Em quedo aquí”. 
Sigui com sigui, l’FC Andorra, que té el primer equip com a segon classificat del grup 1 de primera RFEF, continua apostant pel projecte. “És un punt i seguit en la història del club i encara no renunciem a tenir un estadi propi. Volem treballar amb les institucions per trobar un encaix. Ja hem parlat amb la ministra d’Esports i coneix la problemàtica de primera mà”. Ferran Vilaseca és conscient de com està la situació al país a nivell de terrenys lliures i d’instal·lacions. “Som conscients de la realitat del país. De les seves necessitats i, com hem fet des del primer dia, intentarem ajustar-nos al que el país pot oferir i també necessita. Si hi ha una possibilitat de fer quelcom que sigui viable econòmicament ho analitzarem i estudiarem. Això sí, si no buscarem les alternatives realistes i que també siguin viables”. 
El club tricolor continuarà sense estadi propi i necessita una solució, ja que el conveni d’ús d’instal·lació de l’Estadi Nacional finalitza el 30 de juny. Per tant, el nou estadi de la Federació Andorrana de Futbol (FAF) a Encamp serà la millor solució i la salvació. “No ens afecta el dia a dia del club a curt termini perquè sabíem que estaríem entre dos o tres anys en un estadi interí. La FAF ens ha ofert el seu nou estadi, però de manera transitòria. La relació amb ells és molt bona. Jaume Nogués té contacte directe amb ells i jo tinc bona relació amb Félix Álvarez”. 
I novament s'ha parlat de si l’FC Andorra seguirà al país o decidirà marxar. “La nostra voluntat no és marxar del país. Ens diem FC Andorra, no som l’FC Andorra de l’Aragó, sinó d’aquí. Ens sentim andorrans El full de ruta nostre no es modifica i volem seguir al país”, ha dit Ferran Vilaseca. Jaume Nogués, director general de l’FC Andorra, ha defensat el club, com no podia ser d’una altra manera. “M’agradaria remarcar la feina que s’ha fet des d’aquí dintre per aconseguir aquests terrenys de la Borda Mateu i fer-hi el nou estadi. Ens han titllat que anàvem de farol  i per a nosaltres ha estat una decepció molt gran perquè considerem l’estadi propi la pedra angular del nostre projecte. Hi seguim treballant i volem tenir la nostra pròpia casa en algun moment”, ha dit Nogués. 
Sergi González, cònsol major d’Andorra la Vella, ha confessat que mitja hora abans de la roda de premsa va rebre la trucada de Jaume Nogués. “Amb nosaltres, durant aquests nou mesos, no hi ha hagut cap conversa amb la propietat. És un tema tancat i ara veurem quins seran els següents passos. No m’ha sorprès la notícia. Coherència i seny”. Ha descartat, novament, l’Estadi Comunal Joan Samarra com a opció. “És un no rotund. Aquesta instal·lació és per a la ciutadania, per a la Federació d’Atletisme i per als nens del rugbi. És per a l’ús del poble”. David Astrié, líder de l’oposició demòcrata al Comú d’Andorra la Vella, també ha valorat la notícia. “Quan nosaltres vam estar es van donar moltes facilitats a l’FC Andorra perquè portés a terme el seu projecte esportiu. Ha passat temps i les coses s’han demorat, però el resultat és que no es construirà aquest nou estadi”. 
Mònica Bonell, ministra d’Esports, ha donat el seu parer sobre aquesta situació. “Lamentem que no s’hagi pogut arribar a un acord amb la propietat, però aquest és un tema que està dins del seu àmbit privat. Pel que fa a nosaltres, ells tenen un conveni fins al juny i ho saben. L’FC Andorra ha de mirar totes les oportunitats que tenen aquí per saber si poden jugar al país. Ara per ara hi ha el nou estadi de la FAF, i aquest és el més viable i s’han de posar les dues entitats d’acord”.
L’FC Andorra, a LugoL’equip dirigit per Ferran Costa, que acumula dues victòries consecutives com a visitant per 0 a 1 en vèncer Tarazona i contra el Sestao River, visita diumenge (17.30 hores) al CD Lugo. L’FC Andorra no podrà comptar amb els lesionats Alberto Solís, Martí Vilà i Jesús Clemente. Els gallecs estan dirigits per Lolo Escobar i van golejar dimecres per 1 a 5 el Varea en un partit de vuitens de final de la Copa Federació. El Lugo ocupa la 16a posició i està en posicions de descens amb només una victòria i va ser contra el Sestao-River.