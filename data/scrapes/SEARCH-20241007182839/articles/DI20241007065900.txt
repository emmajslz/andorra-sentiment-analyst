El Contradans es consolida

L’organització celebra l’afluència als tallers i espectacles

La quarta edició del Contradans, el festival de dansa i cultura tradicional de les Valls del Nord que s’ha celebrat a la Massana, va tancar ahir amb el balanç positiu de l’organització. La consellera de Cultura del comú de la Massana, Alexia Verdaguer, va remarcar que “penso que és molt important poder transmetre les tradicions, ja que quan els petits i joves coneixen la cultura d’arrel és quan ho valoren de grans”. La codirectora de l’esdeveniment, Meritxell Rabadà, va explicar al seu torn que “tant l’altra codirectora, Sandra Tudó, com jo mateixa estem molt contentes amb la gran afluència que s’ha registrat, els tallers han tingut llista d’espera i la gent té ganes de la pròxima edició per poder-hi participar. Ha estat un cap de setmana per gaudir de les nostres tradicions i ja mirem cap al futur. Tenim moltes propostes de companyies i de parades que volen venir en properes edicions”.
Les actuacions es van tancar ahir al migdia amb Aukeran Dantza Konpainia, que va posar el públic dempeus. La jove companyia donostiarra va oferir un espectacle de dansa tradicional fusionada amb dansa contemporània. Han participat en aquesta quarta edició del Contradans deu companyies dansaires i setze artesans, que a més de vendre els seus productes han fet tallers i demostracions. La pròxima edició del festival es farà l’any que ve a Ordino.