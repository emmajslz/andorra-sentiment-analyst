Una conductora d’Andorra resulta ferida en un accident a Coll de Nargó

El vehicle que conduïa ha topat amb un altre cotxe que circulava en direcció sud, amb quatre ocupants que també han patit contusions; a conseqüència del sinistre, la C-14 s’ha tallat durant aproximadament una hora, fet que ha complicat l’operació retorn cap al Principat

Una dona d’Andorra, conductora d’un dels dos vehicles implicats, és un dels cinc ferits, afortunadament de caràcter lleu, que ha provocat un accident que ha tingut lloc aquest vespre a la C-14 al seu pas pel Coll de Nargó. A conseqüència de la topada, també s’han produït considerables danys materials en els dos turismes. El matriculat al país ha anat a parar fora de la calçada mentre que el que lluïa plaques de matrícula espanyoles ha quedat enmig de la via. Durant prop d’una hora la carretera ha estat tallada al trànsit, fet que ha dificultat l’accés cap al Principat després del cap de setmana. 
El sinistre ha tingut lloc poc després de les vuit del vespre. Segons han explicat a l’Altaveu testimonis presencials, el cotxe andorrà circulava en direcció a Andorra i, just passada la benzinera que hi ha al costat de la cruïlla que permet arribar al nucli del poble alturgellenc, ha perdut el control i ha acabat picant amb la part de darrere d’un altre cotxe que, en aquest cas, anava en direcció sud.
Amb la topada, tots dos cotxes han patit danys de consideració. I els seus ocupants han resultat ferits. La de més consideració seria, justament, la conductora andorrana, tot i que amb contusions que, a priori, no revesteixen excessiva gravetat. També han patit ferides lleus els quatre ocupants de l’altre cotxe.
Cap al lloc dels fets s’han desplaçat diverses ambulàncies del servei d’emergències mèdiques (SEM), unes de les quals ha atès la dona andorrana a l’espera de decidir cap a quin centre mèdic se la traslladava (si a Lleida o a la Seu). També hi han anat efectius de bombers i de mossos d’esquadra.
La C-14 s’ha hagut de tallar totalment al trànsit al seu quilòmetre 155. Això ha provocat cues en els dos sentits de la marxa, especialment de pujada entre els vehicles que tornaven a Andorra després del cap de setmana. Poc després de les nou del vespre, s’ha pogut reobrir la via.