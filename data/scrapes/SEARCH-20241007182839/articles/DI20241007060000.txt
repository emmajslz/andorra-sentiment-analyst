Pirineu Viu no es planteja “en principi” els talls de carretera

La plataforma anuncia avui les primeres accions per l’accés a l’habitatge

La plataforma Pirineu Viu es va presentar en societat fa dues setmanes i avui anunciarà la primera “gran mobilització” per denunciar la problemàtica en què es focalitzaran en primer terme: “L’encariment del preu de l’habitatge a causa de la pressió turística i l’especulació urbanística al Pirineu”. Precisament l’única entitat andorrana que s’ha integrat per ara al col·lectiu és la Coordinadora per l’Habitatge Digne i en una conversa amb el Diari una de les integrants de Pirineu Viu, Marta Ramírez, avança que el que reclamen està “en la línia” del que es reclama des d’Andorra: “Regular el preu de compra, limitar el preu del lloguer i crear habitatge públic”. Els detalls de com serà aquesta gran mobilització s’anunciaran aquest migdia però Ramirez avança sobre les protestes que “seran bastant contundents i volem que serveixin per tensar el territori i posar de manifest el problema de l’habitatge”. Aclareix, però, que “sabem que des d’Andorra hi ha hagut una mica de rebombori per la possibilitat de convocar talls de carretera, que ara sembla que estan demonitzats. En principi, no plantegem fer-ne”.
El col·lectiu va triar l’aeroport Andorra-la Seu d’Urgell per presentar-se en societat perquè la infraestructura és un símbol del sistema econòmic que rebutgen, el que serveix “per portar rics cap a Andorra, cosa que obliga les treballadores andorranes a baixar a viure a la Seu d’Urgell”. Ramírez apunta que es tracta d’una confrontació de model perquè “està clar que la política econòmica i social actual d’Andorra afecta tots els territoris del seu entorn. Això es tradueix, per exemple, en el fet que quan el preu de l’habitage puja a Andorra, es tensiona, de retruc, la situació a la Seu d’Urgell i a tot l’Alt Urgell”. Però reivindica que “més enllà de la confrontació entre Andorra i el Pirineu català, el que hem aconseguit des de Pirineu Viu és unir-nos. Trobar la solidaritat entre les dues zones per restar força als nuclis especulatius i lluitar per la dignitat de les persones”. Ara per ara només la Coordinadora per l’Habitatge Digne s’hi ha sumat des del Principat, fet que s’atribueix que la crisi de la falta de vivenda assequible serà la primera lluita de Pirineu Viu, però “òbviament, estem oberts a sumar qualsevol organització que se senti representada pels nostres ideals”. Ara mateix són una trentena d’entitats de l’Alt Pirineu, Aran, Andorra, el Berguedà, el Solsonès i el Ripollès les que s’apleguen sota aquest paraigua i d’àmbits com l’habitatge, la lluita feminista, l’ecologista o la sindical, però “acabem de néixer i pot ser que se’n sumin més. Compartim una mirada anticapitalista i ens coordinem a través de trobades entre representants i la resta d’integrants”, detalla Ramírez. Com ja s’ha dit, incidiran en un eix de treball cada any però la portaveu de la plataforma indica que altres dels neguits dels col·lectius integrats són “la precarietat laboral de les treballadores del sector turístic o la lluita per un avortament públic i gratuït”.