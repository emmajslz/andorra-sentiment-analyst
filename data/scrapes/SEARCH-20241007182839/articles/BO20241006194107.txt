230 pisos buits a la capital

Tot i que alguns ja no estarien sense ocupar, podrien servir de ‘borsa’ pel programa Reviu

La xifra de pisos buits existents a la parròquia d’Andorra la Vella estarien en uns 230, segons les dades amb què ha treballat el Comú els darrers mesos. Aquesta era una de les informacions que des del Govern es reclamava als comuns i que en el cas de la capital va ser lliurada a principis d’estiu. El conseller de Transformació Digital i Sostenibilitat, i d’Habitatge, Marc Torrent, posa en relleu que va requerir “una feina del departament pis per pis” per analitzar “les casuístiques” de cadascuna d’aquestes unitats immobiliàries, ja que un llistat inicial quantificava en mig miler els habitatges que no estaven ocupats.
En aquest sentit, el conseller explica que l’anàlisi va permetre fer un triatge exacte fins a arribar a la xifra de 230 unitats, una dada que tampoc no és exacta, ja que recorda que “potser actualment ja no es trobin buits”. Per tant, aquesta seria la possible ‘borsa’ d’habitatges que el Govern i la corporació podrien contemplar en les seves accions: l’Executiu en l’impuls per ocupar-los en base a la llei òmnibus i el Comú reformant-los per posar-los al mercat en el marc del programa Reviu.
Una altra de les col·laboracions que la ministra de Presidència, Economia, Treball i Habitatge, Conxita Marsol, ha reiterat en nombroses ocasions és la referent al fet que els comuns facin arribar dades dels contractes de lloguer. Andorra la Vella està enllestint els treballs per fer aquests intercanvis. Així, Torrent detalla que ja s’han començat a fer les primeres proves per a enviaments i concreta que ha calgut automatitzar els sistemes. En aquest sentit, el conseller defensa que si aquestes dades no s’han enviat abans és més per “un problema informàtic que no pas per manca de voluntat política”. Per això, ha reiterat la voluntat de “col·laborar” amb l’Executiu en aquesta qüestió.
Pel que fa al programa Reviu, precisament va ser motiu de debat en la darrera sessió del Consell de Comú que es va celebrar avui fa gairebé dues setmanes. El cònsol major, Sergi Gonzáez, va revelar que el Comú ha iniciat tot un seguit de contactes amb propietaris per posar-los en coneixement de la iniciativa. En aquest sentit, va concretar que una vintena de propietaris ja estarien interessats, els quals seran citats pròximament per part de la conselleria d’Habitatge per ampliar-los la informació que faci falta. González va assegurar que el programa “està funcionant”, ja que fins i tot hi hauria dos edificis sencers de la parròquia que estarien buits i que, per tant, podrien estar en disposició d’adherir-se al programa. A partir de llavors, el Comú ha començat una campanya de comunicació i ara ja es poden fer les sol·licituds a la web.
Quant al conjunt del país, segons va anunicar FEDA ara ja fa un any, hi hauria uns 1.720 pisos amb un consum elèctric zero. El número encara s’incrementaria més si ens fixem amb els habitatges que presenten poc consum. En aquest cas, serien uns dos mil. També s’ha de tenir en compte que alguns pisos reben el servei de les mútues parroquials i no de FEDA, de manera que el nombre podria arribar als 2.700, la majoria dels quals es podria considerar que sense ocupar. 
Precisament la llei òmnibus, que es troba actualment en tràmit parlamentari al Consell General, on serà objecte de nombroses esmenes, busca aflorar aquests pisos buits al mercat, mitjançant la cessió dels propietaris.