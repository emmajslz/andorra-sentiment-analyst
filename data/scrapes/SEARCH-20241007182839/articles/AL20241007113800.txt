L’FC Andorra es blinda al darrere: és l’equip menys golejat de la Primera RFEF

Els de Ferran Costa acumulen sis jornades consecutives sense perdre, tres d’elles sense encaixar amb Oier i Ratti establint números de rècord

Juntament amb el líder, la Cultural Lleonesa, i l’Eivissa del grup II, l’FC Andorra és el conjunt menys golejat de la categoria. Els tricolors només han encaixat tres gols en les set primeres jornades, i acumulen tres partits consecutius deixant la porteria a zero amb Oier Olazábal sota pals. Amb 35 anys, el porter d’Irun està vivint el seu millor moment, esportivament, dels últims anys, i la competència amb Nico Ratti només fa que beneficiar al conjunt, acompanyats d’una defensa plena d’experiència i galons on Alende, Trigueros i Morgado són fixes. 
Els de Ferran Costa van aconseguir encadenar la tercera porteria a zero consecutiva davant el Real Unión (2-0), confirmant d’aquesta manera que el projecte tricolor se sustenta en la solidesa, una de les bases d’aquest equip: “Si no es pot guanyar, almenys no volem perdre, sumar és molt important”, ha comentat en diverses ocasions el tècnic de l’FC Andorra, sense perdre la fam per aconseguir victòria. I és que els tricolors acumulen sis jornades consecutives sense caure derrotats,  han sumat 14 de 21 punts possibles i són tercers a la classificació, empatats amb el Barakaldo, que és segon.
“Entenem la fase defensiva igual que l’ofensiva, des de la col·lectivitat. L’equip mai s’estalvia un esforç, s’ho deixa tot sobre el terreny de joc. En dies en què les coses surten millor, però sobretot en dies on veiem que encara hem d’apretar i treballar més fort durant la setmana perquè surtin com volem”, és l’única explicació que té Ferran Costa, sempre centrat en el treball constant. “El dia a dia de tot l’equip és molt bo, no només dels onze, i això fa que siguem capaços de mantenir els ritmes durant els partits. Estigui qui estigui sobre el camp, la identitat que busquem és la mateixa, sempre per la millora i el creixement”, va reflexionar ahir en roda de premsa.
El porter que ha estat titular els últims tres partits, Oier Olazábal, també somriu, ja que ha recuperat el protagonisme perdut durant les dues darreres temporades. Oier gairebé no va disputar minuts ni amb el Paphos xipriota a la 22-23, ni amb Eder Sarabia el darrer curs, tot i esdevenir l’heroi de la final de la Copa Catalunya a la tanda de penals. Amb Costa, el d’Irun encara no sap el que és encaixar i ja ha disputat un partit més que Ratti, tot i que segons ha afirmat l’entrenador, la competència sana entre els dos porters “dona experiència i lideratge” a l’equip des del darrere, acompanyats també d’una línia defensiva amb homes contrastats com Alende, Morgado o Trigueros.