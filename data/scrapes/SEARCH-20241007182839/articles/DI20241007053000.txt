Irineu Esteve i Gina del Rio signen el tercer lloc i el podi al Trofeu Sportful



Irineu Esteve i Gina del Rio van assolir el tercer lloc, i el corresponent podi, en una nova edició del Trofeu Sportful que acull la localitat de Feltre (Itàlia). Esteve arribava a aquesta cursa després de dures setmanes d’entrenaments a Noruega i a Suècia amb el Team Aker, i ahir, tot i no tenir les millors sensacions pel cansament acumulat, va oferir un notable rendiment. El fondista andorrà va finalitzar en la tercera posició amb un crono de 31’34”7, a 36”3 segons del guanyador, l’italià Lorenzo Romano, i a poc més de 20 segons del segon classificat, el també italià Martino Carollo. Esteve havia guanyat les últimes cinc edicions d’aquesta cursa. “A nivell de cames no tenia bones sensacions però ha pogut ser tercer, només 15 segons més lent que l’any anterior”, va explicar el responsable de fons de la FAE, Xabier del Val.
Pel que fa a Gina del Rio, l’andorrana va ser tercera amb un temps de 39’13”8, a 2’14,2 de la guanyadora, la italiana Maria Gismondi, i a 21 segons de la segona, Caterina Ganz. Del Rio arribava havent estat setena absoluta l’any passat.