Radars nous a Incles i la Margineda per millorar la detecció d’infraccions



La secretaria d’Estat de Transports i Mobilitat ha licitat la renovació de dos dels setze aparells de control de velocitat fixos que ara mateix es distribueixen per la xarxa viària: són els situats a la CG-1, a la Margineda, i a la CG-2, a Incles. El motiu és que es tracta de dos radars que es consideren obsolets i que s’ha d’instal·lar maquinària amb tecnologia més avançada que permeti una detecció més precisa de les infraccions de velocitat i, per tant, reforçar la seguretat viària en els dos trams. Els cinemòmetres controlaran els dos sentits de circulació (quatre carrils en el cas de la Margineda i tres en el d’Incles). Això ja és aixi en el radar actual de la CG-1 però no en el de la CG-2, que ara només vigila el sentit descendent.
L’empresa adjudicatària haurà de subministrar i instal·lar els dos nous cinemòmetres. Les ofertes es poden presentar fins a les 17 hores del proper 30 de novembre. Els actuals seran retirats i Mobilitat decidirà si se’ls hi dona una altra utilitat.