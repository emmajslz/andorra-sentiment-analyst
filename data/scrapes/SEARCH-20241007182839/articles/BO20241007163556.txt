Pirineu Viu convoca una manifestació per l'habitatge el 6 de desembre a la Seu

La plataforma planteja un acte "lúdic i reivindicatiu" coincidint amb l'inici del cap de setmana llarg de la Puríssima

La plataforma Pirineu Viu ha anunciat aquest dilluns el seu primer acte reivindicatiu, el qual tindrà lloc el 6 de desembre a les 18 hores a la Seu d'Urgell. L'acció estarà centrada en la defensa dels drets de la ciutadania a l'accés a un habitatge digne, tenint en compte, segons han explicat, que es tracta d'un problema que, per diferents raons, afecta les diverses valls de la serralada i d'altres territoris. La mobilització tindrà un caire lúdic i festiu, amb la voluntat d'aplegar un públic de tipus familiar. En aquest sentit, es preveuen diverses actuacions musicals complementàries a la manifestació. Aquesta s'ha volgut fer coincidir amb el cap de setmana llarg de la Puríssima, un dels punts àlgids de la temporada d'hivern al Pirineu.
Una de les portaveus de Pirineu Viu, Núria Ferrando, ha explicat que el fet que hi hagi molts habitatges destinats a segones residències o pisos turístics ha provocat un encariment de preus "desorbitat". Així, ha afirmat que hi ha persones que volen viure en aquestes comarques i "no es poden quedar" o ho han de fer en "condicions lamentables". En aquest sentit, s'ha referit a treballadors de l'estació de Baqueira-Beret, que l'any passat dormien en autocaravanes, o estudiantes de cicles formatius que també ho feien en furgonetes.
Ferrando també ha demanat millores en els contractes laborals, que ara veu "precaris", i ha recordat que aquest moviment sorgeix arran de la capacitat organitzativa que va tenir la plataforma Stop Jocs Olímpics. Pel que fa a la manifestació prevista a la Seu d'Urgell, està convocada per una trentena de col·lectius que donen suport a la plataforma. La intenció és que sigui una acció "de país", que tindrà com a lema "Per un Pirineu Viu, habitatge digne!".
Entre les organitzacions convocants de la mobilització destaquen sindicats d’habitatge, grups ecologistes, col·lectius transfeminstes, sindicats laborals i casals i ateneus pirinencs. La idea de fer-la a la Seu d'Urgell pretén facilitar la participació de treballadors andorrans on, segons han apuntat, el mercat està "tensionat”. En conseqüència, han afegit, el preu dels habitatges al nord de la comarca de l’Alt Urgell també han augmentat.