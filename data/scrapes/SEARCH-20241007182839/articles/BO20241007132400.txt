Detingudes onze persones vinculades a l'operació contra el tràfic d'estupefaents del Tarter del gener

Els arrestos van iniciar-se la setmana passada i han acabat avui mateix

La policia ha detingut fins a onze persones, totes residents al país, com a presumptes autores de delictes contra la salut pública per tràfic, cessió i consum de cocaïna. Les detencions, que van començar dimarts passat i han finalitzat aquest dilluns al matí, són el resultat d’una investigació que es va iniciar el mes de gener després que s’arrestés dos homes relacionats amb una venda d’estupefaents que va tenir lloc a l’exterior d’un local d’oci nocturn del Tarter. Un d’ells, un presumpte traficant.
A partir d’aquí, i un cop judicialitzat el cas, els especialistes de la policia van identificar aquestes onze persones implicades en la xarxa de compravenda i que han acabat sent detingudes amb l’autorització de la batlle instructora. Del total de persones arrestades, vuit homes i tres dones amb edats compreses entre els 28 i els 61 anys, dues estan acusades de tràfic i consum; sis, de cessió i consum, i les altres tres, de consum.
D'altra banda, la policia va detenir diumenge a la tarda a Andorra la Vella, un home de 37 anys, com a presumpte autor d’un delicte contra la integritat física i moral i d’un delicte contra la llibertat per agredir la parella i amenaçar-la de mort. Els fets van tenir lloc a la terrassa d’un bar de la capital. Quan una treballadora de l’establiment, que va presenciar l’agressió, va intervenir, l’home va marxar, però la policia el va localitzar minuts després i el va arrestar.
Durant el cap de setmana, tres homes més han estat detinguts per conduir sota els efectes de l’alcohol. El primer, de 34 anys, va ser controlat amb una taxa d’1,13; el segon, de 29 anys, va ser arrestat conduint bicicleta amb una taxa d’1,71 i, el tercer, de 56 anys, amb un positiu d’alcoholèmia d’1,27 després d’un accident de danys materials que va tenir lloc a l’encreuament entre l’avinguda Tarragona i el carrer Terra Vella, d’Andorra la Vella, passades les onze de la nit de diumenge.
Finalment, un altre home, de 39 anys, va ser arrestat divendres a la tarda a la frontera del riu Runer com a presumpte autor d’un delicte contra la funció pública per conduir amb el permís suspès.