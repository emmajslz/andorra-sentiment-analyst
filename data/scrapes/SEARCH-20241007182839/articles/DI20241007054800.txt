El comú calcula en 230 els pisos que estan buits a la parròquia

Els tècnics han analitzat unitat per unitat una llista inicial de 500 habitatges no ocupats fins a establir com a definitiva la xifra

La xifra de pisos buits existents a la parròquia d’Andorra la Vella se situaria en uns 230, segons les dades amb què ha treballat el comú els darrers mesos. Aquesta era una de les informacions que el ministeri d’Habitatge reclamava als comuns i que, en el cas de la capital, va ser lliurada a principis d’estiu.
El conseller de Transformació Digital i Sostenibilitat, i d’Habitatge, Marc Torrent, posa en relleu que va requerir “una feina del departament pis per pis” per analitzar “les casuístiques” de cadascuna d’aquestes unitats immobiliàries, ja que un llistat inicial quantificava en mig miler els habitatges que no estaven ocupats. Calia fer un cribratge acurat dels habitatges un a un per no arribar a conclusions precipitades.
En aquest sentit, el conseller explica que l’anàlisi va permetre fer un triatge exacte fins a arribar a la xifra de 230 unitats, una dada que tampoc no és exacta, ja que recorda que “potser actualment ja no es trobin buits”. Per tant, aquesta seria la possible borsa d’habitatges que el Govern i el comú podrien contemplar en les seves accions: l’executiu en l’impuls per ocupar-los prenent com a fonament jurídic la llei òmnibus, actualment en període d’esmenes al Consell General, i el comú reformant-los per posar-los al mercat en el marc del programa Reviu.
Una altra de les col·laboracions que la ministra de Presidència, Economia, Treball i Habitatge, Conxita Marsol, ha reiterat en nombroses ocasions és la referent al fet que els comuns facin arribar dades dels contractes de lloguer. Andorra la Vella està enllestint els treballs per fer aquests intercanvis. Així, Torrent detalla que ja s’han començat a fer les primeres proves per a enviaments i concreta que ha calgut automatitzar els sistemes de bases de dades. El conseller defensa que si aquestes dades no s’han enviat abans és més per “un problema informàtic que no pas per manca de voluntat política”. Així, ha reiterat la voluntat de “col·laborar” amb l’executiu.
D’altra banda, cal recordar que el període per inscriure’s al Reviu acaba la primera setmana de novembre. El Reviu finança el 20% del cost de les reformes de pisos buits. A canvi, els propietaris es comprometen a cedir-los 10 anys perquè es destinin a lloguer assequible.