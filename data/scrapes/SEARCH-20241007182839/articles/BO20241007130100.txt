El PS demana al Govern per les manifestacions de la CEA sobre els treballadors que han de residir fora el país

La formació lamenta el silenci de l'executiu sobre aquesta qüestió

El conseller general socialdemòcrata, Pere Baró, ha entrat avui una pregunta que es formularà al Govern a la propera sessió del Consell General prevista pel dijous 24 d’octubre. La qüestió és en relació a les darreres declaracions de la Confederació Empresarial d’Andorra (CEA), qui recentment va afirmar a través d’un comunicat que valora positivament i considera “un bon model” que el 50% dels treballadors a Andorra hagin de residir fora de les nostres fronteres.
Baró preguntarà a l’executiu pel seu posicionament sobre les manifestacions de la patronal, vist que no s’ha pronunciat al respecte i tenint en compte les declaracions fetes amb anterioritat per part d’alguns membres del Govern, en el mateix sentit que la Confederació Empresarial Andorrana, com van ser les paraules de la ministra Presidència, Economia, Treball i Habitatge, Conxita Marsol, en una entrevista del juliol de 2023 on assegurava que “la mà d’obra, si no hi ha pisos al país, haurà de buscar-los fora”, o les del cap de Govern sobre “fomentar que s’instal·lin al voltant, com a la Seu d’Urgell i la Cerdanya”.