Dos trimestres sense sou

Andorra la Vella ja té en vigor en Codi de conducta i bones pràctiques dels cònsols i consellers del Comú

Dos trimestres sense sou. Això és el que li pot passar a qualsevol dels consellers del Comú d’Andorra la Vella, cònsols inclosos evidentment, si sense justificar-ho de forma suficient deixen d’assistir a tres sessions consecutives o a cinc d’alternes del Consell de Comú o juntes de Govern durant un any natural. Si més no això és el que preveu el Codi de conducta i bones pràctiques dels cònsols i dels consellers del Comú d’Andorra la Vella, aprovat en la darrera sessió de Consell de Comú, text que dona compliment a l’encomanda a les administracions parroquials inclosa en la Llei de transparència, accés a la informació pública i govern obert en el sentit d’elaborar codis de conducta i bones pràctiques per regular aquells supòsits d’incompatibilitats i de conflictes d’interessos.
El text, que deixa ben clar que la corporació no contracta ni atribueix cap lloc de treball permanent a cap membre de la família d’un elegit comunal ni que tampoc, tret d’un acord específic i fonamentat, encomana cap informe o treball professional que suposi una remuneració per a un dels elegits o un membre de la seva família propera, preveu amonestacions escrites i multes de fins a 5.000 euros, en el cas de les més greus, per a les infraccions. 
Regals d’anar i venirD’altra banda, la corporació també va donar llum verd al Codi de conducta i ètica professional del personal del Comú d’Andorra la Vella, un text que actualitza el vigent fins ara, que datava del 7 d’octubre del 2010, i que pretén establir els principis generals, normes ètiques i de conducta i de bon govern per tal de garantir una actuació integra i transparent dels treballadors de l’administració parroquial en l’exercici de les seves funcions i mirar de prevenir conductes que puguin danyar la imatge del Comú.
Tot i el pas dels anys, el nou text manté, amb un llenguatge més precís, bona part de les disposicions del codi del 2010, especialment pel que fa als objectius, principis generals, principis reguladors de la funció pública amb les obligacions i deures corresponents, així com amb el compromís professional, el tracte amb el ciutadà i l’entorn professional i el comportament que han de tenir els treballadors de la corporació amb funcions de comandament.
Ara bé, el text, que també recull com cal actuar en el cas que hi hagi un conflicte d’interessos, no fa cap menció a l’acceptació de regals per part dels treballadors públics, un aspecte al qual el codi de fa catorze anys dedicava un article sencer. I és que com a mínim fins dimecres passat, quan amb l’entrada en vigor del nou Codi de conducta i ètica professional del personal del Comú d’Andorra la Vella es derogava el text del 2010, els treballadors públics de la capital no podien “ni demanar ni acceptar, per a ells ni per a la seva família o altres pròxims, cap regal, favor, invitació o altres tipus d’avantatge que pugui influenciar o semblar influenciar la imparcialitat amb la qual exerceixen les seves funcions, així com tampoc quan representi o sembli representar una recompensa per les funcions exercides”.
La no-inclusió d’aquest article, o la referència explícita als regals, contrasta amb el Codi de conducta i bones pràctiques dels cònsols i dels consellers del Comú d’Andorra la Vella, text on, tot i que tampoc els prohibeix, sí que  hi ha un petit esment. Concretament en l’article 10, que estableix que els regals i invitacions, sempre que no siguin de caràcter protocol·lari i provinguin del sector privat, han de ser declarats anualment a la Secretaria General del Comú si el valor d’aquests supera els 150 euros.