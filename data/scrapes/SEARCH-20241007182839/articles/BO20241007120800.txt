MoraBanc estrena un nou servei d’On/Off per les targetes bancàries

La nova versió de l’app introdueix diferents millores amb els màxims criteris de seguretat contra el frau

MoraBanc suma una innovació més en la seva oferta de productes i serveis i, a partir d’ara, permet als seus clients i clientes l’opció d’activar i desactivar les seves targetes bancàries de manera instantània. Així, segons ha informat l'entitat, el servei On/Off de targetes permet bloquejar la targeta temporalment en situacions de possible pèrdua, robatori o ús no autoritzat sense necessitat de donar-la la baixa de manera permanent. 
Quan la targeta està desactivada no es poden fer compres ni retirades d’efectiu, es poden consultar els moviments i els pagaments recurrents es segueixen processant sense interrupció. Si finalment es recupera la targeta es pot reactivar immediatament, i si es dona per perduda, també es pot bloquejar de manera definitiva.
El servei On/Off de targetes és una de les noves funcionalitats que s’inclouen en la nova versió de l’app i la banca online de MoraBanc, però no és l’única. Amb la nova versió digital també s’ofereix la possibilitat d’actualitzar la documentació identificativa quan caduca, i també gestionar la fiscal com ara el model 345, evitant que la persona hagi de desplaçar-se fins al banc.
En l’àmbit de la inversió, s’ha ampliat el catàleg de fons de tercers disponibles al Broker Online i, seguint la normativa MIFID II, que va entrar en vigor el passat 19 de setembre, els usuaris ja poden accedir a tota la seva documentació d’inversions a la seva banca online.
Una altra novetat, en aquest cas, per a la versió app d’Android, és la possibilitat d’accedir-hi mitjançant el reconeixement facial, fins ara només disponible per IOS. La nova versió App i de banca digital de MoraBanc aplica les millors pràctiques en sistemes de seguretat perquè els clients i clientes tinguin la màxima protecció davant les amenaces actuals de frau per part de ciberdelinqüents.
Les actualitzacions de l’app i la banca online responen al compromís permanent de MoraBanc de treballar per una permanent actualització dels seus canals digitals, amb noves funcionalitats i innovacions que facilitin el dia a dia de la seva clientela. Fruit d’això l’app i la banca online del banc han estat premiades com les millors d’Andorra en els darrers premis de la revista internacional World Finance.