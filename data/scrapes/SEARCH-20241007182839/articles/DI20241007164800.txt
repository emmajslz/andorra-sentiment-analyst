El Dodge Fargo circularà a principis del 2025

El vehicle està en la fase final de la restauració

La restauració del Dodge Fargo entra en la fase final i la previsió és que es pugui posar en marxa i circular en distàncies curtes, amb un primer recorregut fins a Sant Julià a principis del 2025, segons ha informat el comú d'Escaldes. El vehicle es desplaçarà a la parròquia laurediana perquè és on va ser localitzat i després farà una ruta per tot el país perquè "la ciutadania conegui en primera persona la història del Fargo", recull un comunicat. 
El comú explica que avui s'ha traslladat el que és l'autocar més antic del país fins al taller mecànic per començar la darrera etapa de la restauració. Els treballs seran pintar-lo perquè recuperi el color blau marí, col·locar els vidres originals i després fer el muntatge del motor, que es considera una de les feines més complicades.    
Escaldes destaca que el Dodge Fargo "simbolitza els inicis del transport públic entre França i Andorra, l'arribada del turisme, la pràctica de l'esquí i el trànsit de mercaderies i de persones tant característic de les zones frontereres". I destaca que el comú va exposar el vehicle en la festa de la parròquia el 2023 mantenint el compromís de recuperar i difondre el patrimoni cultural. El Dodge Fargo es va fabricar al Canadà el 1945 i ha estat recuperat per l'associació Velles Cases Andorranes amb la col·laboració del comú escaldenc i del Govern.