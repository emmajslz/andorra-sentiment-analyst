La web d’Estadística incorpora noves funcionalitats i millores per facilitar l’experiència i la interacció dels usuaris

Entre les novetats hi ha el calendari de les publicacions previstes

Amb l’objectiu de facilitar la navegabilitat i millorar l’experiència dels usuaris, la pàgina web del departament d’Estadística del Govern, www.estadistica.ad, ha incorporat millores i noves funcionalitats, segons ha informat l'executiu. Així, s’ha millorat el cercador global de la web i s’ha creat l’Espai Usuari que obre la possibilitat de rebre de manera automàtica i personalitzada les activitats estadístiques sol·licitades, i que els ciutadans puguin fer arribar consultes i participar en enquestes de suggeriments. A més, s’ha incorporat a la portada el calendari amb les dates de publicacions previstes en els programes estadístics.
El secretari d’Estat d’Empresa, Diversificació Econòmica i Innovació, Marc Saura, ha posat en relleu que les novetats permeten millorar la difusió i l’accés a la informació estadística pública d’Andorra. Es tracta d’una recomanació, explica el director d’Estadística, Edgar Baró, de la Comissió d’Estadística de les Nacions Unides per facilitar l’accés als resultats estadístics a través dels diferents canals d’informació.
El nou Espai Usuari permetrà als ciutadans registrar-se i identificar-se mitjançant un correu electrònic i una contrasenya, des d'on es podran personalitzar contingut com a favorits, subscriure’s a les activitats estadístiques i rebre butlletins informatius del seu interès. A més, podran realitzar consultes al departament d’Estadística des del mateix entorn, participar en enquestes i veure les seves enquestes fetes. S’incorpora també la possibilitat de compartir les publicacions a través de la xarxa social X amb un sol clic.
Entre les noves funcionalitats, cal destacar l’accés a la calculadora IPC, que permet actualitzar una renda segons el valor de l’índex de preus de consum dels anys seleccionats; o la possibilitat de visualitzar les dades en un mapa d’Andorra de les divisions amb una segregació per parròquia.
La web d’Estadística, que actualment ofereix 232 activitats, incorpora també un seguit d'indicadors de qualitat associats a cadascuna de les divisions per mesurar diferents àmbits de les metadades relacionades.