Pirineu Viu convoca una manifestació a la Seu d'Urgell el 6 de desembre

La plataforma denuncia que el Pirineu està al límit

Pirineu Viu ha anunciat una "manifestació de país" des del mirador de la Creu de Guils, al port del Cantó, el 6 de desembre a les 18 h. La mobilització està convocada per 30 col·lectius pirinencs i obeeix a una crida per "denunciar que el Pirineu està al límit", pel que fa a l'habitatge.
La nova plataforma addueix que "al Pirineu hi ha un llit turístic per cada habitant" i considera "inacceptable que un 60% d’habitatge sigui segones residències". Nuria Ferrando, una de les portaveus de Pirineu Viu ha explicat que "jovent del Pirineu es veu obligat a anar a estudiar a fora" i que, "un cop acaba els estudis, difícilment pot tornar a casa perquè l’oferta laboral és precària al voltant del turisme i el preu de l’habitatge està disparat".
La manifestació també compta amb el suport de la Coordinadora per l'Habitatge Digne d'Andorra i segons la plataforma "el problema de l'especulació immobiliària i urbanística a Andorra és molt greu". Un fet que, directament, implica que els treballadors i treballadores "hagin de marxar cap a l'Alt Urgell i en conseqüència el preu dels habitatges al nord de l'Alt Urgell augmenta". Segons Ferrando serà una convocatòria "multitudinària, combativa, familiar i festiva" on hi haurà actuacions artístiques durant el dia i concerts que es realitzaran a la nit.