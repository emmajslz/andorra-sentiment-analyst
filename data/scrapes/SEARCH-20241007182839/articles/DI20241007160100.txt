Casimir Arajol dona mig miler de documents al Consell

Els documents estaran a un espai a Casa de la Vall

Amb la idea de recuperar la biblioteca que Casa de la Vall havia tingut i que va desaparèixer els anys 60 amb la reforma de l'edifici, el Consell General, representat pel síndic general, Carles Ensenyat, ha signat aquest dilluns un conveni amb el col·leccionista Casimir Arajol a través del qual es fa una donació de mig miler d'exemplars que formen part de la seva col·lecció particular. La idea és que aquests documents, el més antic dels quals data del 1629, ocupin un espai que s'habilitarà al cap de casa aprofitant la reforma de Casa de la Vall l'any que ve. El conveni té una vigència de deu anys i és renovable per períodes de deu en deu i es tracta d'una cessió gratuïta, tal com ha explicat el síndic general, que ha valorat que "aquesta col·lecció sobre la història d'Andorra i sobre Andorra, que ens cedeix al Consell serà la nova biblioteca de Casa de la Vall, però a la vegada serà una biblioteca importantíssima de la temàtica andorrana".
Ensenyat ha explicat que la idea d'impulsar aquesta biblioteca ha estat "coral" i hi han estat implicats no només la sindicatura i Arajol sinó també Eudald Guillamet i Maria Martí. El context ha estat la reflexió al voltant de la remodelació de Casa de la Vall que es vol impulsar l'any que ve. "Quan ens apropàvem a la idea de què havia de ser Casa de la Vall va sorgir perquè no tornar a tenir la biblioteca" que hi havia hagut, ha explicat Ensenyat. La intenció no era tenir una biblioteca jurídica, amb la qual ja es compta a l'edifici nou, sinó fer "una altra aproximació a l'andorranitat", sent Casa de la Vall un dels edificis "més identitaris" del país, tal com ha destacat el síndic. L'impuls a la biblioteca Casimir Arajol, que s'ubicarà on hi havia hagut l'antiga i que comptarà amb documents que seran consultables digitalment, altres presencialment i alguns fins i tot que podrien ser donats en préstec, vol ser una primera pedra per abordar a "mitjà o llarg termini" la recuperació de la col·lecció que havia integrat l'antiga biblioteca. Els documents que la conformaven no estan localitzats, però se sap que molts estan en mans de col·leccions privades i pretén que aquesta donació d'Arajol serveixi com a exemple per a altres.
Arajol ha explicat que es va començar a "motivar" a fer aquesta col·lecció quan es va publicar el llibre 'Andorra, el meu país'. Des de llavors ha recorregut diferents indrets buscant exemplars que tractin sobre Andorra o esmentin Andorra d'alguna manera, com per exemple 'El Codi Da Vinci', que comença precisament al país. El més antic del mig miler de llibres que ha anat col·leccionant data del 1629 i es tracta d'un volum que no només parla del sistema jurídic andorrà sinó que té la curiositat que menciona un viatge que el 1569 van fer un grup de consellers que van travessar tota França, fins a la Rochelle, on es trobava la mare d'Enric IV, per fer-li arribar la quèstia. Un altre del 1647 esmenta un concili de bisbes a la Seu i parla de la mort del bisbe Guinda i també hi ha un altre del 1688 que menciona les anelles de Juclà.
El col·leccionista ha destacat que quan va sorgir la idea de la donació ho va consultar amb els seus hereus i la seva intenció era fer una cessió "per sempre". Durant les negociacions es va establir finalment el període de deu anys renovables. Ha apuntat que malgrat aquest termini no hi haurà reclamació per part de la família, amb la qual cosa Ensenyat ha detallat que el conveni s'anirà renovant cada deu anys. Ara caldrà fer l'inventari de tot el material, una feina que es farà de manera paral·lela a l'habilitació de l'espai al cap de casa de Casa de la Vall, que s'espera que l'any que ve estigui enllestit.