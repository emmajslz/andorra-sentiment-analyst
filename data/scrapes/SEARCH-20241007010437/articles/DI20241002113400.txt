Andorra Business obre la segona convocatòria de subvencions per a empreses

L'entitat destina 180.000 euros en ajudes adreçades a la petita i mitjana empresa

Els empresaris interessats a optar al programa de subvencions d’Andorra Business 2024 ja poden presentar les seves sol·licituds a la segona convocatòria des d’aquest dimecres, 2 d’octubre, i fins al 4 de novembre.
En aquesta setena edició, l’entitat destina 180.000 euros en ajudes adreçades a la petita i mitjana empresa andorrana. L’import màxim que s’atorgarà serà el 80% del cost dels serveis contractats fins a arribar a un límit de 6.000 euros per beneficiari.
El 85% del pressupost es destinarà a l’atorgament de subvencions a beneficiaris amb una facturació inferior a 350.000 euros, mentre que el 15% restant serà per a beneficiaris amb una facturació d’entre 350.000 i 3 milions d’euros.
Des del 2018, Andorra Business ha destinat prop d’un milió d’euros en subvencions de les quals han pogut gaudir unes 300 empreses del país.