Adjudicat per 3,5 milions el nou centre per a la gent gran

Mas va anunciar que dos hotels s’han convertit en pisos de lloguer

El consell de comú d’Encamp va adjudicar ahir les obres d’ampliació i remodelació de l’edifici conegut com el cafè del poble, on s’alberguen part dels serveis per a la gent gran, amb l’objectiu de construir un nou centre amb serveis i activitats per als padrins. El projecte que ja va ser presentat fa uns mesos començarà a construir-se aquesta tardor i es preveuen 24 mesos d’obres. Durant els primers mesos no serà necessari desplaçar cap dels serveis existents, ja que les obres començaran per l’ampliació, i per tant la construcció de l’estructura adjacent per poder realitzar l’ampliació. Les obres s’han adjudicat a l’empresa Promocions i Obres Gec, SAU, per un import de 3.498.673,38 euros.
El consell de comú també va donar llum verda a l’adjudicació de les obres de remodelació del pont de la Mola, que consistiran en treballs de col·locació de nou paviment, pintura, noves plaques antilliscants, reparació de la teulada, les fixacions i els mitjans d’elevació, així com el canvi de la il·luminació a led i les càmeres de videovigilància, entre altres millores. Les obres, valorades en 110.048,94 euros, començaran a principi d’octubre i durant dos mesos quedarà restringit el pas als vianants.
D’altra banda, Mas va explicar, interpel·lada per la minoria pel problema de l’habitatge, que s’han convertit dos hotels d’Encamp en vivenda destinada a lloguer amb preus assequibles, aportant 37 pisos a la parròquia que ja han estat llogats per un preu d’entre 450 i 650 euros en funció de la quantitat d’habitacions de les llars. La cònsol major va afegir que aviat hi haurà a disposició 20 pisos procedents de l’antic hotel Ermus.