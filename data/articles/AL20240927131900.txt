Andorra exposa el projecte d’una àrea d’innovació a escala país en un congrés a Nairobi

El secretari d’Estat d’Empresa, Diversificació Econòmica i Innovació defensa el model d’Andorra que es vol fer realitat gràcies al talent sorgit al voltant de l’UdA

Andorra participa a la 41a Conferència Mundial de Parcs Científics i Àrees d’Innovació (IASP 2024) que se celebra des de dimarts i fins avui a Nairobi (Kènia), amb una delegació encapçalada pel secretari d’Estat d’Empresa, Diversificació Econòmica i Innovació, Marc Saura, i per la gerenta d’Andorra Recerca i Innovació (AR+I), Vanesa Arroyo. És allí on Saura ha exposat el projecte que pretén desenvolupar una àrea d’innovació a escala país.
Saura ha valorat la presentació del model d’innovació d’Andorra que s’està desenvolupant amb AR+I, com “un pas important per destacar l’ecosistema innovador actual d’Andorra, així com la visió de futur que en aquest àmbit es projecta des del Govern”. El secretari d’Estat ha considerat que “les connexions i col·laboracions generades en aquest esdeveniment permetran aterrar oportunitats de desenvolupament econòmic clau per Andorra i enfortir el nostre paper a l’escena internacional de la innovació”.
Durant el congrés, Vanesa Arroyo ha exposat el projecte de desenvolupament d’una àrea d’innovació al Principat. En la seva intervenció, la gerenta d’AR+I ha destacat “la importància” d’establir aliances internacionals, com la signatura d’un conveni de col·laboració que Andorra Recerca i Innovació ha formalitzat avui amb Konza Technopolis, que “permetrà desenvolupar solucions d’innovació oberta a nivell internacional, abordant problemàtiques globals amb la col·laboració d’experts de diferents entorns i països”. Per Arroyo “és fonamental seguir de prop allò que es du a terme en altres països per poder aplicar aquestes metodologies a la realitat andorrana, amb la finalitat de crear un entorn que, amb la suma del sector públic i privat, impulsi el desenvolupament econòmic, científic, educatiu i social”.
El secretari d’Estat Marc Saura ha destacat la “importància” que suposa per a Andorra poder tenir presència activa en un certamen de rellevància internacional perquè això permet “reforçar” la imatge del país en l’àmbit de la innovació.
Andorra és membre de la xarxa internacional de Parcs Científics i Àrees d’Innovació des de fa dos anys. La 41a Conferència Mundial de Parcs Científics i Àrees d’Innovació (IASP 2024) ha reunit més de 350 membres procedents de 78 països. La trobada ha comptat amb la participació d’experts internacionals i ha tingut l’objectiu d’explorar el paper dels parcs científics i les àrees d’innovació en l’apoderament de regions com Àfrica i Àsia, per aprofitar el potencial dels joves i fomentar l’emprenedoria.