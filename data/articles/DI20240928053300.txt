La FIS proposa Andorra per a dues Copes del Món

Una cita femenina el 2025-26 i una altra de masculina el 2026-27

L’habitual trobada de tardor de la Federació Internacional d’Esquí (FIS) va deixar bones notícies per a Andorra, ja que en la confirmació de calendaris per a les següents temporades, tot i ser provisionals, hi ha una aposta perquè el país sigui seu de la Copa del Món la temporada 2025-26 en dones, i la 2026-27 en homes.
Així, a més de confirmar la data de la cita d’aquest hivern al Principat amb la Copa Europa masculina de gegant –dues curses– el 3 i 4 de febrer a la pista Avet de Soldeu Grandvalira, es va establir un calendari provisional de cara a les pròximes temporades. La FIS va atorgar, sempre supeditat a possibles canvis segons les necessitats, dues cites per a Andorra. Una, la temporada 2025-26, amb un supergegant i un descens femení de la Copa del Món, els dies 7 i 8 de març del 2026 a l’Àliga. El calendari 2025-26 s’aprovarà oficialment al maig a Vilamoura (Portugal), al corresponent congrés de la FIS. Així mateix, per a la temporada 2026-27, i també de manera provisional, la Copa del Món masculina tornaria al Principat amb un eslàlom i un gegant, també a la pista Avet, en principi el 27 i 28 de febrer del 2027.
Carles Visa, gerent de la FAE, va manifestar que “està bé que estiguem aquí perquè després del que va passar a Islàndia [la no elecció per al Mundial] això ens dona moral per veure que el 2026 i 2027 estem al calendari”.