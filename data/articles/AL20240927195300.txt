Els promotors de Sa Calma Andorra estan rere l’adquisició de l’edifici de l’antiga fàbrica de CATSA

Un dels assessors en matèria d’enginyeria dels inversors per al projecte que es preveu per a Sant Julià seria el fins fa poc cònsol i ara conseller comunal Josep Majoral

Els impulsors de la promoció immobiliària Sa Calma Andorra estan vinculats, també, a la compra de l’edifici de l’antiga fàbrica de tabacs CATSA de Sant Julià. Hi ha una part d’inversió estretament lligada al Principat i, una altra, de notòriament estrangera, com a mínim quant al projecte que s’hauria de desenvolupar a la parròquia laurediana i que, de moment, es troba en una fase encara molt incipient per molt que fa mesos que s’hi remena.
Fonts properes a la històrica propietària de l’immoble han confirmat tant el fet que la compra-venda de l’edifici està tancada -encara que s’han d’anar fent passos burocràtics per materialitzar tota l’operació- com que els arquitectes, interioristes, dissenyadors i promotors que hi ha al capdavant de la proposta que s’hauria de fer a l’antiga CATSA són els mateixos que estan desenvolupant una petita promoció a l’avinguda Sant Jaume d’Escaldes-Engordany. Cert és que rere l’operació relativa a CATSA hi ha un entramat societari que, a priori, assegura la injecció econòmica necessària per tirar endavant el projecte, que seria de pisos destinats a la venda.
Relacionat
Malgrat que la propietat venedora hauria pogut accedir al ‘dibuix’ del que serien uns primers esbossos del que es pretén desenvolupar a Sant Julià, les fonts consultades han preferit mantenir-se al marge del projecte. Mentrestant, les fonts consultades de la firma que hi ha darrere de l’adquisició de CATSA han afirmat que ara per ara no es pot “confirmar ni negar res” però que més endavant es donaran detalls de tot plegat.
La firma en qüestió, Domuslabs, té seu tant a l’avinguda Mitjavila d’Andorra la Vella com a la localitat costanera gironina de Pals. Els integrants d’aquesta firma tenen una elevada experiència en els seus camps professionals i han begut de múltiples fonts en diferents països d’arreu del món, encara que les cares visibles de la firma procedeixen totes, almenys a l’origen, de Catalunya. Una de les promotores de la firma ha estat familiarment vinculada a una coneguda constructora andorrana.
Per al projecte de Sant Julià, els impulsors del projecte a CATSA podrien comptar amb l’assessorament tècnic de qui va ser fins fa menys d’un any cònsol de la parròquia i actual component de la minoria comunal Josep Majoral, enginyer tècnic de professió i que hauria de poder tenir un paper rellevant en la concepció del futur projecte a executar. De fet, hauria estat Majoral qui hauria entrat al comú, ja fa alguns mesos, una demanda per poder tenir els detalls concrets sobre l’alineació i els rasants de la parcel·la que ocupa l’antiga fàbrica de tabac.
L’edifici de la que es va denominar Cooperativa Andorrana de Tabacs està actualment fora d’ordenació urbanística, i si mai s’hi ha de fer una obra major, com seria el cas, la construcció resultant s’ha d’enretirar respecte de la situació actual
I és que l’edifici de la que es va denominar Cooperativa Andorrana de Tabacs (CATSA) està actualment fora d’ordenació urbanística, i si mai s’hi ha de fer una obra major, com seria el cas, la construcció resultant s’ha d’enretirar respecte de la situació actual. De fet, aquí rau la petició que hauria fet Majoral per compte dels adquirents de l’immoble, que haurien hagut de fer un estudi previ sobre la viabilitat i rendibilitat del projecte.  
La presència de Majoral al tomb del projecte, que comença a ser de domini públic a Sant Julià, genera certs dubtes atès que sent cònsol de Sant Julià, durant la campanya electoral de les comunals passades, l’ara conseller de la minoria en nom d’Unió Laurediana va arribar a anunciar un acord entre el comú i el Govern per adquirir l’edifici. De fet, administració parroquial i estatal encara sospiraven per aquell edifici. Ara per ara, l’actual comú prefereix, pel moment, mantenir-se al marge de qualsevol qüestió relativa a l’edifici de CATSA perquè no té res confirmat en ferm.