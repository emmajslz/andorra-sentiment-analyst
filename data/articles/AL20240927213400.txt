La llei òmnibus dona ales al moviment polític de dretes que voldria constituir-se com a partit

Una vintena de persones de totes les parròquies i amb afiliacions polítiques diferents manté una nova trobada amb voluntat de començar a redactar estatuts, establir un decàleg d’accions que els uneixen i formar comissions de treball

“Si no fos per la llei òmnibus, la legislatura estaria esgotada.” És la sensació d’alguns dels participants en les trobades que mantenen des de fa mesos diverses persones que consideren esgotat i inconvenient per als interessos del país el projecte polític que està aplicant Demòcrates. Esgotat i inconvenient mirant-ho des de la dreta conservadora i tradicional. I la llei òmnibus i tot de decisions que afecten la propietat privada han donat ales, més si calia, a un conjunt de ciutadans, alguns d’ells que ja estaven aixoplugats sota el moviment Virtus Unita, que estan avaluant la possibilitat d’impulsar un partit que reculli la dreta més clàssica del país.
Aquest dijous, en un conegut restaurant de la Massana, hi va tornar a haver cita. Hi van acudir una vintena llarga de persones, amb procedència de totes les parròquies del país i, alguns, amb càrrecs electes en actiu. Fins i tot, de l’entorn de Demòcrates. N’hi ha que són enviats de sengles partits aquells que tenen afiliació coneguda. D’altres, simplement, que acudeixen disgustats amb la línia que ha agafat l’actual Govern, per als assistents, massa d’esquerres. Des de Josep Duró a Josep Majoral. Des de Jordi Farràs a Jordi Cerqueda. I Xavier Coma, Agustí Garcia, Eduard López, Josep Antoni López Alcántara o Clara Pintat, que en aquesta ocasió no va acudir a la crida però que “està en línia”. 
“Hi ha gent molt dispar i que no és fàcil d’homogeneïtzar”, admeten les fonts, que expliquen que hi ha una trobada, més o menys, cada mes. En algunes ocasions hi ha convidats. Perquè les cites es fan al tomb d’un dinar al qual hi han acudit tant el cap de Govern, Xavier Espot, com el síndic general, Carles Ensenyat. En aquesta ocasió no hi havia invitat ni invitada. “Discutim sobre Andorra.” I es va avançant encara que molt a poc a poc. De fet, hi ha uns estatuts com a partit molt avançats -s’ha anat gestionant paperassa, burocràcia per si mai cal fer aflorar la iniciativa política en el cas d’un hipotètic avançament electoral. i s’està construint un decàleg amb les idees força -“el denominador comú”, segons les fonts- que uneixen més o menys els assistents recurrents a les trobades. “Es tracta de gent de dretes que els darrers temps ha estat alineada amb partits diferents, fins i tot els que hi ha al Govern, i que ara no està contenta, que veu que el país no evoluciona com hauria d’evolucionar.”
“Es tracta de gent de dretes que els darrers temps ha estat alineada amb partits diferents, fins i tot els que hi ha al Govern, i que ara no està contenta, que veu que el país no evoluciona com hauria d’evolucionar”
Alguns dels assistents asseguren que hi ha ganes de tirar endavant un partit com sigui. I que s’han fet alguns passos ja en aquesta línia encara que cap dels consultats pot garantir que acabi quallant la formació política que s’està treballant. Podria quedar tot en un grup de pressió com ja va ser al seu dia Virtus Unita. “I si al final no surt res de tot plegat, com a mínim ens ho haurem passat bé.” El que queda clar és que hi ha un seguit de factòtums o exfactòtums del país que estan molt decebuts amb l’actual línia política governamental. Però això no vol dir estrictament res.
Entre els assistents que acudeixen habitualment a les trobades, per exemple, no hi ha un posicionament clar sobre l’acord d’associació amb la Unió Europea (UE). Ara bé, es té clar que no es pot cedir sobirania i hi ha un temor molt elevat amb el fet que per molt que la fiscalitat no estigui inclosa en el pacte, el vent acabi portant un increment impositiu prou notable. Tant a nivell de l’impost de societats i l’IRPF com respecte de l’IGI. 
La crítica al Govern actual és ferotge, segons els assistents, fins i tot d’aquells que directament o indirectament, per la raó que sigui, estan donant suport a l’executiu -perquè hi tenen un familiar de primer grau immers o perquè ells mateixos ostenten algun càrrec encara que sigui comunal- i malgrat que, segons les fonts, no hi ha interlocutors fixats, sí que sembla que Duró i Farràs són dos dels homes que solen portar la veu cantant en moltes coses. “La clara voluntat és fer un partit. Però tot és molt embrionari. Ara, es va avançant”, han indicat les fonts.