Detinguts dos homes a la Seu d’Urgell per tràfic de substàncies estupefaents

Quan els agents han entrat al pis han vist com els homes tiraven una bossa que contenia 11,4 grams de cocaïna per una de les finestres

Els Mossos d’Esquadra han detingut aquest matí a dos homes, de 27 i 35 anys, en un pis de la Seu d’Urgell per la possessió d’11,4 grams de cocaïna en roca. Les detencions venen arran d’una investigació oberta a principis de maig, que ha conclòs avui amb l’entrada a l’habitatge. A dins, a part de la cocaïna han trobat dos embolcalls de 2,7 grams de marihuana preparats per la venda, tres bàscules de precisió, retalls de plàstic i un total de 4.785 euros.
Les detencions són resultat d’una investigació oberta a principis de maig després de tenir coneixement de l’existència d’un punt de venda de substàncies estupefaents en un pis del carrer Santa Maria de la Seu d’Urgell. Les sospites es van confirmar quan la policia van comissar petites quantitats de cocaïna a persones que sortien del pis i a una de les persones que hi residien. Al darrer, se’l va aturar quan es desplaçava amb patinet per portar droga a una persona que l’esperava en un bar musical.
Des del juliol fins aquest setembre, els agents de policia han estat fent una sèrie de vigilàncies i seguiments a les dues persones que residien al pis per recopilar els indicis suficients que es dedicaven al tràfic de drogues. Aquest matí, s’ha realitzat la fase final de la investigació amb l’entrada al pis del carrer Santa Maria.
En el desplegament els agents han observat com en el moment de l’entrada llençaven una bossa des d’una de les finestres del pis, on hi havia 11,4 grams de cocaïna en roca. Així mateix, al pis han localitzat dos embolcalls preparats per la venda que contenien 2,7 grams de marihuana, tres bàscules de precisió, substàncies de tall i retalls de plàstic per preparar les dosis. També han requisat cinc telèfons mòbils, un ordinador portàtil i un total de 4.785 euros amb diverses anotacions. Un dels detinguts ja tenia antecedents previs, i entre tots dos acumulaven nou denúncies per possessió de substàncies estupefaents.