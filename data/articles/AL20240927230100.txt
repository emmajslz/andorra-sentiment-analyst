Es fan bones les previsions meteorològiques i el Pas de la Casa s’emblanquina

El pas d’una cua de front provinent de la pertorbació del nord d'Europa ha fet augmentar la nuvolositat i ha deixat gotellades arreu del país amb una baixada de temperatures

Les previsions meteorològiques han estat bones i el Pas de la Casa ha acabat ben emblanquinat aquest vespre. Ja era esperable que al tomb dels 2.000 metres les gotellades que han caigut a la resta del país han estat en forma de neu. Tot plegat ha estat el resultat del pas d’una cua de front provinent de la pertorbació del nord d’Europa que ha fet augmentar la nuvolositat baixa a l’extrem nord de cara per la tarda. 
Aquest front ha portat una baixada notable de les temperatures en altura i alguna gotellada a darreres hores de la tarda i al vespre, més probable al nord i centre, en forma de neu per sobre dels 2.000 metres. En principi durant aquesta matinada s’haurien d’anar obrint clarianes i aquest dissabte serà generalment assolellat. Això sí, les temperatures seguiran baixes. Durant la jornada dominical, en canvi, el sol hauria de predominar i les temperatures haurien de remuntar una mica.